האיגוד האמריקאי לזכויות האזרח הציע את הגנתו לכל מי שיואשם בלימוד האבולוציה בניגוד לחוק, ואף חיפש מורה שיתנדב לעשות זאת, מתוך תקווה שכאשר יובא הנושא לבית המשפט, יוכלו להוכיח את חוסר החוקתיות של החוק הנ"ל. לבסוף נמצא המתנדב, ג'ון סקופס, שהיה אז בן 24, מורה למדעים ומדריך ספורט בבית הספר המקומי בכפר קטן בשם דייטון. סקופס עצמו לא נחקר, שכן החלק העובדתי במשפט לא היה שנוי במחלוקת. אסטרטגיית ההגנה התבססה על נסיון להוכיח שהחוק המדובר אינו חוקתי ודינו להתבטל, ולשם כך הם הביאו מדענים שהיו אמורים להעיד על נכונותה של תורת דרווין, אך בית המשפט לא אישר להם להעיד והשופט לא הסכים להיכנס לדיון בנושא זה. במהלך מבריק העלה דרו את התובע עצמו, ויליאם ג'נינגס ברייאן, לדוכן העדים ועימת אותו עם הכתוב בתנ"ך עצמו. במהלך המשפט גם הואשם קלרנס דרו הסוער בביזוי בית המשפט, והתנצל. לאחר שמונה ימי משפט, ב-21 ביולי, הורשע סקופס בעבירה על החוק וחויב בקנס נמוך בסך 100 דולרים בלבד. בהמלצת הפרקליט דרו, הוא סירב לשלם גם את הקנס הזעום והגיש ערעור בפני ערכאה גבוהה יותר, שם זוכה סקופס בשל סיבה טכנית מהתשלום ונפטר מן הקנס. אמנם סקופס הורשע בדין, אולם המטרה העיקרית של ההגנה - הצגת תאוריית האבולוציה וביזוי החוק נגד לימוד האבולוציה - הושגה. התובע הדתי ג'נינגס בראיין נפטר בדייטון חמישה ימים לאחר תום המשפט. העיירה הפכה למוקד משיכה במשך המשפט ולאחריו. לאחר המשפט פרש סקופס מהוראה וקלרנס דרו המשיך ושגשג עקב הפרסום שזכה לו עקב המשפט. רק במאי 1967 בוטל החוק האוסר את לימודי האבולוציה, לאחר שבית המשפט העליון של ארצות הברית קבע שהוא מנוגד לחוקת ארצות הברית בהיותו נובע ממניעים דתיים.
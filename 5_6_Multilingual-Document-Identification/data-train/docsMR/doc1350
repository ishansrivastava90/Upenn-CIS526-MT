Село Стирти, як писав історик М.І.Теодорович, походить від того, що в цих місцях були великі сінокоси і люди складали сіно в скирти, а потім тут поселилися і поселення назвали Стирти. З самого початку село належало українським магнатам Немиричам і згадується в акті від 14 січня 1611 року про те, що на нього напав шляхтич Г. Пашкевич з великою кількістю свавільних людей і пограбував. Село Коритки, яке являлось приходом Стиртянської церкви, зникло повністю і землі перейшли до Стирт, а частина до Черняхова. На сьогодні в селі Стиртах та смт. Черняхові є багато людей які носять прізвище Коритко. Колгосп у селі Стиртах заснований у 1929 році. Акт на вічне користування землею вручено в 1935 році. В передвоєнні роки колгосп був одним з передових господарств району, в 1940 році був учасником сільськогосподарської виставки в Москві, і премійований легковою автомашиною. За одержання високих врожаїв сільськогосподарських культур ланкову колгоспу Шлапак Серафиму Архипівну 1 березня 1938 року було нагороджено орденом «Знак пошани». 13 липня 1941 року село було окуповане фашистськими загарбниками. Десятки людей було розстріляно і забрано на каторжні роботи в Німеччину. В Великій Вітчизняній війні брало участь 217 чоловік, з них 128 загинуло, 109 чоловік нагороджено бойовими орденами і медалями. На братських могилах воїнів, що полягли за визволення села від фашистів встановлено обеліски. В селі працювала неповно-середня школа, в якій навчалося більше 200 учнів, Будинок культури, ФАП, магазин. На території сільської Ради в даний час господарство ведуть два с/г підприємства «Полісся» та «Федорівське». Уродженцями села Стирти є академік Української Академії сільськогосподарських наук професор Новаківський Леонід Якович, кандидати сільськогосподарських  наук Т.А.Терещенко,В.Й.Войналович та кандидати медичних наук А.Я.Безпалюк, А.Й.Дрозд.
Braunschweig är en viktig industri- och forskningsstad i sydöstra Niedersachsen, Tyskland, nära biltillverkningsområdet kring Wolfsburg. Det är efter Hannover Niedersachsens näst största stad med ungefär en kvarts miljon invånare. Stadens symbol är sedan lång tid tillbaka lejonet, Braunschweiger Löwe.   Braunschweigs historia går tillbaka till 800-talet. Under framförallt Heinrich den Löwen utvecklades sig staden till en mäktig och inflytelserik handelsmetropol, från mitten av 1200-talet som en del av Hansan. Braunschweig var huvudstad i området med samma namn innan detta blev en del av Niedersachsen 1946. Brunswick är det historiska engelska namnet för Braunschweig. Detta namn har i sin tur gett namn åt bland annat New Brunswick i Kanada som en följd av den personalunionen som Hertigdömet Braunschweig hade med Storbritannien. Man säger att Till Eulenspiegel, en förmodligen uppdiktad medeltida upptågsmakare, är typisk för Braunschweigområdet. Efter Freden i Tilsit 1807 och skapande av Kungariket Westfalen av Napoléon Bonaparte blev staden och hertigdömet Braunschweig ockuperat av fransmännen. Braunschweig blev huvudstad i den nya regionen Départements Oker. 1813 års befrielsekrig innebar att det gamla hertigdömet under hertig Fredrik Vilhelm återupprättades då trupper under ledning av Johann Elias Olfermanns gick in i staden. Detta slogs sedan fast vid Wienkongressen 1814. 1871 blev Hertigdömet Braunschweig en stat i Tyska riket. 1884 avled hertigen Vilhelm utan att ha legitima arvingar varpå ett råd, Regentschaftsrat, tog över styret. Detta styre gällde fram till 1913 då Hohenzollern och Huset Hannover kom överens om hur Braunschweig skulle regeras. Hyperinflationen efter första världskriget innebär arbetslöshet och fattigdom och 1922 blev det oroligheter i staden. Från 1923 fick Nazistpartiet mer och mer inflytande och kom in i lantdagen. 1931 ägde en nazistparad rum med Adolf Hitler närvarande med 100 000 SA-medlemmar framföralt slottet i Braunschweig. 1930 blev nazistpartiet regeringsmedlem i fristaten Braunschweig. Braunschweig blev ett viktigt rustningscentrum i Tredje riket. Ett antal viktiga nazistiska institutioner förlades till Braunschweig. Under kriget skedde flera stora bombanfall av allierat flyg. Det mest förödande enskilda bombanfallet skedde 15 oktober 1944 då 200 000 fosfor-, brand- och sprängbomber skapade en över två dagar varande eldstorm i staden. 1000 människor dog. I bombanfallet förstördes nästan hela gamla stan, Altstadt, som var den största samlingen av korsvirkeshus i Tyskland vid denna tid och de flesta kyrkor. Katedralen klarade sig undan bomberna. Totalt omkom 3500 under kriget varav nästan hälften var krigsfångar, tvångsarbetare och koncentrationslägerfångar. Braunschweig kapitulerade formellt 12 april då kapitulationen skrevs under varpå amerikanska trupper ockuperade staden. År 1946 införde militärregeringen i den brittiska ockupationszonen en kommunal författning efter brittisk förebild. Det fanns ett akut behov av bostäder och återuppbyggnaden under 1950- och 1960-talet skedde snabbt. Innerstaden som var nästan komplett förstörd kom att göras om helt efter dåtidens idé om en ny modern stad byggd för bilism. Stadsplanerare utgick från vad som blivit känt som Braunschweiger Schule. Ingrepp gjordes även på befintlig byggnation vilket förändrade stadslandskapet ytterligare. Man rev bland annat byggnader som stod kvar efter kriget och en ny centralstation byggdes långt från stadens centrum. Stora diskussioner fördes kring stadens ombyggnad och rivning av hus och stadsstrukturer. Den gamla staden, Altstadt, fanns dock till viss del kvar och man har restaurerat det historiska Alte Waage.
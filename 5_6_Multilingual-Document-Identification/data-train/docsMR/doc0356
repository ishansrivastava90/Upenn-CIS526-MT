2) sidemete loomine ja koostöö arendamine teiste füüsiliste ja juriidiliste isikutega Eestis ja välismaal Samal aastal varem oldi juba käidud külas Soome metsandustudengitel ja neid ka Eestis võõrustatud. Soomlastel oli kaasas kõik eluks vajalik alates joogiveest tualettpaberini, tuldi avastama enda jaoks tundmatut maad. Väliskontaktid Soome ja teiste riikide tudengitega saidki proloogiks Seltsi loomisele. Valmis põhikiri ja varsti pärast asutamiskoosolekut sai Selts registreeritud EPA Õpetatud Nõukogus ja Tartu Linnavalitsuses. EMÜS sai juriidiliseks isikuks ja asutamise protseduur oli sellega läbitud. Asutamisele järgneva aasta jooksul toimus esimene üldkoosolek, koguti tegevuseks vajalik stardikapital ning Seltsile valiti oma värvid ja logo ning vastavalt nendel kujundati ka EMÜS lipp. Värvideks valiti roheline, sinine ja must – roheline sümboliseeris metsa, sinine taevast ja puhast vett ja must mulda, kuhu ajab oma juured Eesti mets. Logoks sai avanenud männikäbi, olles sümboliks uue metsapõlvkonna tekkimisele. Seltsi lipp õnnistati sisse Vigala Sassi poolt, rituaali käigus kõlas lipulaul ja anti lipuvanne. Korraldatud ürituste poole pealt väärivad äramärkimist teaduskonna aastalõpuball, Rootsi metsandustudengite võõrustamine 1990. aasta kevadel ja Seltsi suvepäevad Võrtsjärve ääres. Liikmeid oli toona üle viiekümne, neist aktiivseteks võis lugeda pooled. Seltsi areng ja tegevus jätkus ka läbi majanduslikult raskete aastate. Kuna toetajaid oli raske leida, organiseerisid Seltsi liikmed ennast brigaadidesse ja tegelesid õppetööst vabal ajal metsatöödega. “Praktika” kõrvalt leiti siiski aega et käia külas Prantsusmaa metsandustudengitel ja neid 1992. aasta suvel ka ise võõrustada, samuti käidi metsa istutamas ja organiseeriti praktikaid nii Eesti kui Soomes. Metsamajas saadi oma käsutusse väike ruum ja paranesid võimalused organisatoorseks tööks. Aastatel 1993-95 jätkus majanduslik kitsikus, samal ajal tingis korporatsioonide ja üliõpilasvalitsuste kiire arenguga seoses küsimus Seltsi edasise rolli suhtes tudengiteühendusena. Jätkati tihedat koostööd dekanaadiga ning räägiti kaasa õppetöö korraldamise aspektides, liikmed olid esindatud Üliõpilasesinduses. Selle kõrvalt jätkus veel mahti võtta vastu delegatsioon Soomest ja ise käia ära Sveitsis ning Saksamaal. Välisreisid said teoks suuresti tänu liikmestaatusele Rahvusvahelises Metsandustudengite Assotsatsioonis ehk IFSA-s. Järgnevate aastate jooksul jätkati koostööd IFSAga, käidi Rootsis metsa istutamas ja külas Leedu metsandusüliõpilastel. Samuti toimus käik 1997. aasta juunis Rootsis toimunud ülemaailmsele metsandusnäitusele ELMIA WOOD. Arendati suhtlust metsandusringkondadega ja võeti osa konverentsidest Metsanädala raames. Korraldati palju talguid, näiteks sai järgemööda kolmel kevadel Soomaal käidud. Aastal 2000 püstitati koostöös teaduskonna ja Järvselja metskonnaga Metsamaja ette Metsavana kuju, mis seisab seal praegugi veel. 2001.aastal registreeriti Selts mittetulundusühinguna, lisaks sellele saadi lõpuks kindel koht kooskäimiseks, oma punker Metsamajas. See aitas kindlasti kaasa seltsielu tõhustamisele, nii osaleti mitmetel konverentsidel välismaal, tehti talguid Elistvere loomapargis ja korraldati kokkutulek Seltsi vilistlastele. Samuti arendati suhtlust Baltimaade, Läti ja Leedu metsandustudengitega ning korrastati Metsamaja-tagust dendroparki. 2003. aasta kevadel korraldas EMEÜS Põhja-Euroopa metsandustudengite kokkutuleku, mis oli kahtlemata selle aasta tähtsündmus ja õnnestus väga hästi. Kokkutuleku külalistele Põhjamaadest ja Baltimaadest tutvustati Eesti metsandust ja seminaridel ning ekskursioonidel lahati kokkutuleku peateema “Mets kui mitmekülgse tulu allikas” erinevaid külgi. Samal aastal taaselustati ka tihedam suhtlus ja kohtumised Soome tudengitega. Talverõõme nauditakse naabrite juures ja kevadet võetakse vastu Eesti pinnal. Aktiivne suhtlus rahvusvahelisel tasemel on seltsile toonud palju uusi sõpru ja loonud palju uusi võimalusi. Eesti Metsaüliõpilaste Selts taaselustas Järvselja Suvemängud 2006 aastal. Suvemängud on päev täis sportlikku tegevust ja lusti koos oma sõpradega. Traditsiooniliselt võetakse mõõtu jalgpallis, võrkpallis, ümberjärve jooksus, metsamehe teatevõistluses, õppejõudude raievõistlusel. Lisaks nendele aladele veel kavas paadiralli, orienteerumine, laskmine, köievedu ja palju muud. Loomulikult ei puudu raske spordipäeva lõpus ka ühine lihaste lõdvestamine. Järvselja Suvemängud 2009 toimuvad 13.juunil
Bryan Adams este unul dintre cei mai faimoși cântăreți și compozitori canadieni, iar printre marile lui pasiuni se numără fotografia, realizând în acest sens câteva expoziții. Cele mai cunoscute albume ale sale sunt `Reckless`, `18 till I die`, `Waking up the neighbours`. Adams s-a născut la 5 noiembrie 1959 în Kingston, Ontario, din părinți englezi, dar are rădăcini malteze din partea bunicii sale. În anii `60, datorită tatălui său, care lucra ca diplomat pentru statul canadian, a avut norocul să meargă alături de familia sa în multe țări. Interpretul a primit Ordinul Canadei pentru contribuția adusă muzicii și pentru activitățile sale filantropice. Compozițiile sale au fost nominalizate de trei ori la Oscar, iar în 2007 și la Globurile de Aur, pentru a cincea oară, pentru piesa din filmul `Bobby`. Primul album al său, care îi poartă numele, a fost lansat în februarie 1980. Cel de-al doilea a fost scos pe piață numai un an după aceea și se numește, `You want it you got it`. Cel mai mare succes comercial de la începutul carierei sale l-a înregistrat cu materialul lansat în 1983, `Cuts like a knife`. Albumele sale următoare au fost premiate cu platină, așa cum este și exemplul lui `Into the fire`, din 1987. Următorul material a fost un `best of` care conținea însă și melodia `Please forgive me`. Tot în 2003, Bryan Adams a mai înregistrat hitul `All for love`, împreună cu Rod Stewart și Sting. Acesta a intrat pe coloana sonoră a filmului `Cei trei mușchetari`. Din 1996 și până în 1999, Adams a lansat câte un album în fiecare an. Cel mai de succes a fost `18 till I die` care conținea și piesa `Have you really loved a woman?`, ce a devenit ulterior coloana sonoră a peliculei `Don Juan de Marco` cu Johnny Depp și Marlon Brando. După o pauză de șase ani, Adams a revenit pe piața muzicală în 2004 cu albumul `Room Service`. Acesta a înregistrat un mare succes în Europa, clasându-se pe locul întâi în topuri. O mare parte din muzica lui Bryan Adams a fost fie scrisă special pentru filme sau pentru a intra pe coloana sonoră a 42 de pelicule. 17 martie 2008 este data la care artistul a lansat albumul `11`, iar primul extras `I thought I`d seen everything` se bucură de un mare succes. Adams este vegetarian strict, a avut apariții episodice în două filme, iar în prezent locuiește în Anglia. Marea sa pasiune o reprezintă fotografia, iar lucrările sale au fost publicate în ediția britanică Vogue, în L`uomo Vogue, Vanity Fair, Harper`s Bazaar, Esquire și multe altele. Ca fotograf, Bryan a lucrat cu Robert Plant, Joss Stone, Placido Domingo, Celine Dion, Moby, Amy Winehouse și Morrisey.
Nils Bejerot, född 21 september 1921 i Stockholm, död 29 november 1988, var en svensk läkare, psykiater och forskare. Bejerot har kommit att kallats den svenska narkotikapolitikens fader. Hans krav på nolltolerans uppfattades länge som extrem, men under sent 1970-tal skedde en omsvängning. Under 1980-talet var han en av Sveriges mest inflytelserika opinionsbildare. Han var tveklöst den som betytt mest för att vända svensk narkotikapolitik i restriktiv riktning, vilket också lett till att han blivit en omstridd person, både före och efter sin död. Han är också känt för att efter sitt arbete med Norrmalmstorgsdramat ha myntat den internationellt spridda termen Stockholmssyndromet. I skolan var han inget vidare framstående, utan betraktades som bråkig. Vid femtonårs ålder fick Bejerot lungblödningar och lades in på Uttrans sanatorium i två omgångar för tuberkulos. Där träffade han intressanta människor, fick läslusten åter och läste in hela realskoleexamen genom Hermods korrespondenskurser, under de tre år han var inlagd. Nils Bejerot började arbeta som socialläkare i Stockholm år 1962. Han hade redan viss erfarenhet, 1954 var han vikarierande läkare vid barnavårdsnämnden i Stockholm, där han av en tillfällighet blev den första att diagnostisera intravenöst narkotikamissbruk i Europa, och från 1958 hade han varit psykiatrisk konsult vid Stockholms polisdistrikt. 1965 blev han konsultläkare vid allmänna häktet i Stockholm. År 1969, i samband med skandalerna kring legalförskrivningsprogrammet, blev Bejerot en medgrundare Riksförbundet Narkotikafritt Samhälle tillsammans med socialdemokraten Yngve Persson. År 1974 disputerade han vid Karolinska institutet på avhandlingen "Narkotikamissbruk och narkotikapolitik". Han blev docent 1975 och erhöll professors namn 1979 av den borgerliga regeringen för sina insatser. Vid Svenska Carnegieinstitutets grundande 1982 utsågs han till chef för dess vetenskapliga verksamhet och var kvar i den rollen fram till sin död 1988. Nils Bejerot blev med åren känd som en partipolitiskt obunden men mycket inflytelserik opinionsbildare inom narkotika- och socialpolitik genom sina många böcker, kurser och föredrag. Han var dessutom under delar av 1980-talet krönikör i FiB/Kulturfront. Den epidemiska typen av missbruk orsakas enligt Bejerot inte primärt av sociala eller ekonomiska missförhållanden, utan beror på drogernas effekter på drogbrukaren, den förmodade inledande njutningen och tillvänjning vid fortsatt bruk. Enligt Bejerot fanns det därutöver andra missbruksgrupper, däribland en liten grupp med terapeutiskt missbruk som blivit beroende genom att de inom sjukvården behandlats med beroendeskapande medel. Risken för att dessa missbrukare skulle sprida sitt missbruk till andra bedömde Bejerot som liten och de kunde därför behandlas på ett annat sätt. Enligt kritikerna hamnar förändringen av ökningstakten för antalet sprutnarkomaner under legalförskrivningen 1965-1967 innanför den statistiska felmarginalen när Bejerots grunddata kompletterats med statistik från några år längre in på 1970-talet. Nils Bejerot betonade istället fem andra faktorer som orsaker som ökar risken för individen och för att en missbruksepidemi kan bryta ut.
O españolismo ou nacionalismo español é o movemento que defende a existencia dunha española e, consecuentemente, a integridade territorial do actual estado español. Por esta razón, é oposto ós chamados nacionalismos periféricos presentes dentro das fronteiras deste estado. O nacionalismo español abrangue unha gama moi variada de ideoloxías e concepcións de España que van dende a esquerda até a ultradereita, cunha preeminencia destas últimas. Atópase en tódalas clases sociais, idades e territorios españois. Por todo isto considérase inaplicable e falto de sentido dentro do territorio español calquera proceso de autodeterminación, podendo incluso apoiar o emprego do exército contra a poboación civil con tal de defender a unidade. Esta concepción de España a miúdo vai acompañada dun enfoque concreto e selectivo do que é ou non é español, e que debilita ou fortalece a España. A miúdo considérase a cultura castelá ou andaluza como a esencia real de España. Dase o paradoxo de que aínda que consideran o resto de territorio como intrinsecamente español, a súa cultura chega a ser considerada como un elemento desestabilizador de España e contrario á concepción castelá desta. Os períodos históricos non democráticos se caracterizaron por un planteamento radicalizado desta visión españolista. Principalmente a visión españolista excluínte da realidade cultural vai dirixida cara as linguas do territorio administrativo español diferentes do castelán. Segundo as enquisas do 2005, un 80% dos españois consideran intolerable que calquera outra entidade española se poda definir como nación, si ben non se especifica se isto está motivado por nacionalismo ou por cuestións técnicas, xurídicas, etc. Destaca o feito de non contrapoñer os nacionalismos periféricos ó español e concebilos como a versión territorial do mesmo xa que, se aquela cultura que defenden é tamén española, entón é a expresión local da cultura española. Dende este punto de vista non é considerada unha ameaza para España reforzar ós gobernos autonómicos. Podemos atopar tamén unha grande influenza do nacionalismo español no levantamento que da inicio á guerra civil española, e na brutal represión que se practicou despois contra os que foron acusados de crebar a unidade de España, como foi o caso de Alexandre Bóveda e moitos outros. Coa chegada da democracia xurden grupos que atentan contra o contorno abertzale, como o Batallón Vasco Español ou Guerrilleiros de Cristo Rey. Tamén se practicou o terrorismo de Estado coa creación dos GAL. Hai asemade unha gran cantidade de supostos casos de tortura a persoas vinculadas á esquerda nacionalista vasca. Algunhas das acusacións teñen sido probadas en xuízos, pero a maioría quedan sen demostrar. Nese contexto téñense desenvolvido dúas correntes diferenciadas de nacionalismo español que diferen en intensidade. Por unha parte o nacionalismo excluínte ligado ó ideario franquista baseado na citada historia mitificada do pobo español ancestral cuxos valores se mantiveron inalterados ó longo dos séculos. E por outra parte está un novo nacionalismo inspirado no patriotismo constitucional de Jürgen Habermas que trata de respectar as distintas visións de España encaixándoas nun marco plural e non excluínte. Hoxe en día o resto dos nacionalismos que conviven no estado español defenden que o nacionalismo español debería adecuarse aos novos tempos e defender a unidade de España e non a súa indivisibilidade -quitando o polémico artigo e a mención ó exército do texto constitucional español- do mesmo xeito que eles defenden os seus propios postulados. Esta es unha das pedras angulares da Declaración de Barcelona firmada polos partidos CIU, BNG e PNV. Os últimos episodios da historia recente que fixeron aflorar ó nacionalismo español na súa vertente máis radical foron a aprobación por parte dos parlamentos vasco e catalán de sendos proxectos de estatuto de autonomía que tentarían superar os actualmente vixentes.

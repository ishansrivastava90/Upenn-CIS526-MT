Riigi ja ühiskonna jätkusuutlik areng eeldab mitmekülgset ettevõtluskeskkonda, kus on olemas erinevad ettevõtlusvormid ning tagatud neile võrdsed konkurentsivõimalused. Ühe ettevõtlusvormi eelistamine ja/või teise diskrimineerimine, tähendab majandusmudeli tasakaalu rikkumist ja riigi arengupotentsiaali kahjustamist. Rõhutada tuleks seejuures, et ei ole olemas majandust väljaspool inimest. Kõik need ettevõtlusvormid võivad, sõltuvalt rakendusviisist, tuua palju kasu või tekitada korvamatut kahju kogu ühiskonnale ja riigi arenguvõimele. Kuigi äriühing lähtub egoistlikust eesmärgist – teenida kasu, peab ta soovitud kasu saamiseks rahuldama inimeste vajadusi ning mida paremini ta seda teeb, seda enam ta kasu saab.  Kohtuniku rollis on turukonkurents, mis selgitab välja, millise kauba või teenuse hinna/kvaliteedi suhe on kõige paremini vastavuses inimeste vajadustega.  Paradoksaalsel kombel teenib tegelikult see ettevõtlusvorm kõige paremini meie materiaalse keskkonna arendamise ja heaolu loomise eesmärki, kuna pole majandust – seega ka tulu teenimise võimalust  – väljaspool  inimlikke vajadusi. Suurimat kasu võivad äriühingud teenida suurt kapitali ja teadmisi nõudvates, riskantsetes ärivaldkondades, mis põhinevad täiesti uutel teadmistel ja  tehnoloogilistel lahenditel. Äriühingud on ühiskondliku arengu veduriteks. Riigikesksete ettevõtlusvormi rakendamine tähendab praktikas isikuvabaduste piiramist, mis reeglina tuleneb  riigi kui organisatsiooni  vajadustest. Isikuvabaduse skaalal neutraalsed ettevõtlusvormideks on sihtasutus, monopol ja kommuun. Monopol on äärmuslik ettevõtlusvorm, mille puhul on kas kogu või valdav osa kapitalist kontsentreerunud kitsa isikute grupi kätte. Kuigi isikuvabaduste skaala mõõtkavas on monopol täiesti neutraalne tegevusvorm, tähendab see tegelikkuses siiski inimeste orjastamist kapitali kaudu ja seeläbi nende tegevusvabaduse äärmuslikku piiramist kapitali saadavuse läbi. Monopoli poolt valitsetavas ühiskonnas peatub areng, sest inimesel kaob mõte leiutada midagi, kui ta sellest ise ei saa mingit kasu. Monopoli poolt tekitatud ebavõrdsus kasvab niikaua, kuni ületatakse inimeste taluvusvõime. Järgneb kataklüsm paiskab reeglina ühiskonna teise äärmusese. Selleks, et kaasaegse riigi majandus funktsioneeriks, oleks jätkusuutlik ja säilitaks oma arengupotentsiaali, peaksid riigis olema esindatud kõik loetletud ettevõtlusvormid ning ühtegi neist ei tohiks diskrimineerida. Äriühingud on vajalikud ühiskonna edasiviimiseks, kerkivate probleemide lahendamiseks ning neil lasub ka põhiraskus eksporditoodangu tootmisel. Viimane on taas vajalik, et riik ühiskond saaks sisse osta kaupu, mida ta ise ei saa, ei oska või ei suuda toota, paremal juhul suureneb nende läbi ka ühiskonna rikkus. Pangad on kõigepealt vajalikud rahaliste arvelduste teostamiseks ettevõtete ja organisatsioonide vahel. Lisaks sellele koondavad nad vabad vahendid ning korraldavad nende investeerimist ettevõtluse arendamiseks, tehes seda nii ettevõtete kui ka lõpptarbijate kaudu. Suuremates, pikemaajalistes või riskantsemates projektides osalevad ka investeerimis- või pensionifondid. Ühistud rolliks on parandada ettevõtete konkurentsivõimet ning inimeste toimetulekut ühise tegevuse ja seeläbi tekkiva säästu kaudu. Ühistu suudab tasakaalustada nii äriühingute kui ka pankade kasuahnust ning muuta kapitalismi inimnäoliseks. Just ühistegevus eristab Põhjala ning Lääne-Euroopa riike Vahemeremaadest ja Eestist, kus möllab kasiinokapitalism. Paul Tammert. Kolm valitsuskultuuri ja Eesti tulevik. Aimwell, Tallinn 2007.
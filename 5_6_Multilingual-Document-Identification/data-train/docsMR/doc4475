A környezet-gazdaságtan a közgazdaságtan résztudományainak egyike, amely környezeti kérdésekkel, mindenekelőtt a természeti erőforrások kezeléséhez és a környezetszennyezéshez kapcsolódó problémákkal foglalkozik. Ennek megfelelően a környezet-gazdaságtant két különálló részterületre szokás osztani. A természeti erőforrások két nagy csoportja a megújuló és a nem megújuló vagy kimerülő erőforrásoké. A természeti erőforrások gazdaságtanának legfontosabb kérdése, hogy mi ezen erőforrások Pareto-optimális felhasználási mértéke, vagyis mi az a kitermelési szint, amely a társadalom maximális jólétét biztosítja. A megújuló erőforrások esetében alkalmazni fogunk egy olyan megkülönböztetést, amit a kimerülő erőforrásoknál nem tettünk meg. Egyáltalán nem mindegy ugyanis, hogy egy bizonyos megújuló erőforrás magán- vagy köztulajdonban van-e. A környezetszennyezés gazdaságtanának középpontjában a külső gazdasági hatás, az externália fogalma áll. Mivel a környezetszennyezés a negatív termelői externáliák egyik legjellegzetesebb példája, ezért közgazdasági vizsgálatához az ezen típusú externáliákkal kapcsolatos alapvető mikroökonómiai megállapítások áttekintése szükséges. A profitmaximalizáló vállalat addig fogja növelni a termelését, amíg a határprofitja egyenlő nem lesz 0-val, hiszen ha olyan kibocsátási szint mellett döntene, amelynél a függvény értéke pozitív, egy egységnyi plusztermeléssel a profitját még tovább tudná növelni. A vállalati vagy magánpiaci optimum tehát a határprofitfüggvény és a vízszintes tengely metszéspontjában fog kialakulni. Magának a maximális profitnak az összege az ábrán pirossal, szürkével és sárgával jelölt területek együttesével lesz egyenlő. A szennyezés externális költségeit a szürke, a sárga és a kék területek összegzésével kapjuk. A következőkben olyan eszközöket fogunk megvizsgálni, amelyek segítségével elérhető, hogy a magánpiaci optimum a társadalmi optimum irányába mozduljon el, vagy – ideális esetben – megegyezzen azzal. A Pigou-féle adó legnagyobb hátránya, hogy megállapításához az államnak pontosan tisztában kell lennie a társadalmilag optimális externális határköltség mértékével, aminek meghatározásához viszont a határprofit- és externális költségfüggvényeket kéne pontosan ismerni. Ezek az elvárások irreálisnak tűnnek egy információhiánnyal küszködő, a társadalom szereplői által különböző mértékben befolyásolt államapparátussal szemben, amelynek ráadásul fő célja lehetséges, hogy az adóbevételnek megfelelő zöld terület minél jobban történő kiterjesztése. A koncepció másik nagy hibája, hogy – amint ezt már említettük – magában foglalja a feltételezést, miszerint a szennyezés mértéke a termelés volumenének függvénye. Ezzel a Pigou-adó a sokszor hasznosabb technológiai újítások helyett kizárólag a vállalat által gyártott termék kibocsátásának visszafogására ösztönöz. A társadalmilag optimális kibocsátási szint elérésének másik lehetősége az állam számára, hogy megállapítsa a még megengedhető maximális kibocsátást, ezalatti termelésnél ne vessen ki semmiféle adót, a normát meghaladó kibocsátást viszont büntesse. A normát ideális esetben természetesen a társadalmilag optimális kibocsátási szinten kell beállítani. A társadalmi optimum ekkor is egybe fog esni a magánpiacival, a vállalat profitja a piros és a szürke terület összegével, a teljes externális költség pedig a szürke területtel lesz egyenlő. A normával történő szabályozás nagy előnye, hogy már nem foglalja magában a termelés és szennyezés közti arányosságra vonatkozó feltevést. A normát többnyire nem is termelési, hanem közvetlenül szennyezési szintben szokás meghatározni. Ugyanakkor a Pigou-féle adóval ellentétben ez a rendszer csak akkor biztosít állami bevételt, ha büntetés kivetése válik szükségessé. Vizsgáljuk meg alaposabban a büntetés problémáját. Számítani lehet ugyanis arra, hogy a vállalat meg fogja szegni a normát, ha a büntetés kellően alacsony. Ekkor ugyanis a társadalmi optimumon felüli kibocsátásból eredő határprofit egy darabig meg fogja haladni a cég számára költségként jelentkező büntetést, így a büntetéssel csökkentett profit egészen a két egyenes metszéspontjáig növelhető. Ekkor a zöld téglalap területe állami bevételként, a sárga háromszögé vállalati pluszprofitként, míg a kék háromszögé társadalmi veszteségként fog jelentkezni a társadalmi optimumhoz képest. A társadalomnak a három terület összegével megegyező mértékű pótlólagos externális költséget kell elszenvednie. Ezen probléma megelőzésére állami információhiány esetén úgynevezett fojtó büntetés alkalmazható. Ha az állam nagyon magasan állapítja meg a büntetés mértékét, annak hatása azonos lesz azzal, mintha éppen a társadalmi optimumban „húzná meg a vízszintes vonalat”. Mindegy tehát, hogy a büntetés mennyire magas, a lényeg csupán az, hogy a megállapított norma szintjéhez tartozó határprofitot meghaladja.
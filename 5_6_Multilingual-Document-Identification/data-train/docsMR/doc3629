Byen har også gamle luftskiphangarer hvor Europas nest største utendørsmarket holder til. Av middelalderarkitektur står det blant annet 24 lagerbygninger fra perioden i gamlebyen fremdeles, men det mest kjente eksemplet på middelalderarkitektur er tre bygninger side som side som uoffisielt kalles «Tre brødre».  Den eldste av de tre er fra 1400-tallet, den i midten er fra 1646 og den yngste er en rekonstruksjon fra midten av 1700-tallet.  Det latviske arkitekturmuseet holder til i en av bygningene. Byen var med i gotisk med en fasade i nederlands renessansestil, men ble ødelagt under andre verdenskrig.  I 2001 ble en rekonstruksjon åpnet i forbindelse med byens 800 års jubileum. Sentralt i gamlebyen står Dome-katedralen, påbegynt i 1211.  Gjennom århundrene har katedralen blitt bygget på, og fremstår i dag som en blanding av romansk, renessanse, barokk og klassisk arkitektur.  Katedralens orgel med nesten 7000 piper er en av verdens største, og fremdeles i jevnlig bruk. Den mest kjente av de andre kirkene er St. Peter, som med sitt 137 meter høye spir rager over byen.  Bygningen nevnes først i skrevne kilder i 1209.  Kirken har brent og blitt rekonstruert flere ganger.  Den siste brannen var i 1941, ironisk nok på St. Peters dag.  En heis går opp i tårnet, med en utkikksplattform øverst.  Dette er et populært turistmål, da man på grunn av byens flate geografi ser svært langt. Den mest fremtredende russisk-ortodoks kirken blir kalt «planetariet» på folkemunne, ettersom sovjetmyndighetene brukte bygningen til dette formålet under okkupasjonen. Riga har om lag 50 større og mindre museer. Noen av dem er lokale og spesielle, mens andre er nasjonale museer for Latvia. Riga by- og sjøfartsmuseum holder til i de profane bygninger tilknyttet domkirken. Riga var en viktig sjøfartsby. Dette museet fører sine røtter helt tilbake til år 1773. Større museer inkluderer okkupasjonsmuseet like utenfor gamlebyen, som også er et eksempel på sovjetisk arkitektur.  Det knytter seg en viss kontrovers til om bygningen bør bli stående slik den er, som et minne om okkupasjonstiden, eller om den bør rives og erstattes av en bygning som passer mer til de historiske omgivelsene.  To store kunsmuseer er i byen, samt motormuseet utenfor sentrum, med blant annet Stalins og Leonid Brezjnevs biler. Det mest kjente monumentet er Frihetsmonumentet, reist som et symbol for latvisk frihet og uavhengighet i 1935.  Det er en søyle med en kvinneskikkelse som holder tre stjerner, symboler på de tre opprinnelige landskapene i Latvia.  På forsiden er en inskripsjon, «Tēvzemei un Brīvībai», oversatt «for fedreland og frihet».  Monumentet ble ikke revet under sovjettiden, men sovjetiske myndigheter oversatte betydningen til at kvinneskikkelsen var moder Russland og de tre stjernene var de baltiske republikkene. Riga har et operahus som huser den latviske nasjonaloperaen.  Siden 1998 har de arrangert en årlig operafestival.
În anul 1733 Inochentie Micu Klein, într-o conscripţie a vremii, printre altele sunt menţionate şi cele 4 sate care formează şi astăzi comuna Ruşii-Munţi. Maioreştiul, atunci Huduc, transcris de către Inochentie Micu Huducs este descris ca o comunitatea formată din 20 familii fără un preot unit. Între anii 1760-1762, conform altei conscripţii, Huducul numără 19 familii. În următorii ani satul cunoaşte o oarecare dezvoltare care are drept consecinţă o creştere a sporului demografic, astfel că în 1805 satul este format din 53 de familii. Între anii 1815-1817 pe fondul unei sărăcii şi a foametei crâncene generalizate, populaţia Transilvaniei se confruntă cu o epidemie de holeră care afectează o mare parte locuitorilor Ardealului, inclusiv populaţia Maioreştiului. Din dorinţa de a reduce efectele epidemiei, uliţele satului au fost acoperite cu spini, pentru a-i împiedica pe cei bolnavi să intre în contact cu cei sănătoşi. O parte din locuitorii satului se refugiază într-o pădure din apropiere, pădurea Rogina, până la dispariţia epidemiei. Locuitorii satului Maioreşti, iobagi, ca şi ceilalţi locuitori ai satelor învecinate se aflau sub stăpânirea baronilor de la Brâncoveneşti. Datorită muncilor grele la care erau supuşi, precum şi dărilor împovărătoare, mulţi din locuitorii satului s-au refugiat în Moldova. Mai târziu, în 1848, oamenii boronului l-au obligat şi pe preotul satului, N. Handrea să  ia calea Moldovei. Datorită aceluiaşi tratament din partea baronului, alţi locuitori ai satului au ales calea haiduciei. Cel mai cunoscut dintre aceştia a fost Pavel Handrea. Acesta, precum Topliţei, având ca şi cartier general stâncile de la Ciobotani. După o îndelungă haiducie, în care au jefuit trăsurile bogaţilor care se îndreptau spre Borsec, în cele din urmă şi aceştia au fost obligaţi să se refugieze în Moldova. Cel mai de seamă revoluţionar al Revoluţiei din 1848, pe care l-a dat Huducul a fost tribunul Ioan Maier. Acesta a fost unul din cei mai apropiaţi colaboratori ai revoluţionarului, Constantin Romanu Vivu, în 1848 prefect al Legiunii a XII-a a Mureşului de Sus. Ioan Maier a fost alături de prefectul mureșan până în momentul în care legiunile acestuia din urmă au fost lichidate. După revoluţia din 1848, în 1854, situaţia socială şi economică a huducenilor s-a schimbat, participanţii la revoluţie fiind împroprietăriţi. Locuitorii satului au primit pământuri, păduri şi li s-a acordat şi drepturi de păşunat, toate acestea în baza calităţii de participant la revoluţie sau de urmaş al unui revoluţionar. În Maioreşti calitatea de participant la revoluţie a fost respectată cu sfinţenie, fiind de multe ori asimilată precum o normă juridică. Un alt nume care a contribuit la dezvoltarea culturală a Maioreştiului este şi preotul satului, Vlase. Harnicul folclorist, născut la Blaj, preotul Vlase, a adunat un material folcloristic bogat, o parte din aceasta înmânând-o profesorului Ioan Micu Moldovan. Colecţia acestuia din urmă, împreună cu colecţia preotului Vlase a fost tipărită în 1885 de Andrei Bîrseanu şi Ioan Urban Jarnic - sub numele Doine şi strigături din Ardeal. O altă parte a manuscriselor preotului Vlase, aflate în custodia lui Ioan Micu Moldovan, au fost publicate de profesorul Traian Gherman între anii 1926-1927 în revista Comoara satelor. După înfăptuierea Unirii, țăranii Maioreștiului alături de locuitorii celorlalte sate au participat într-un număr mare la manifestația de la Deda, organizată în întâmpinarea Armatelor Române. Pe plan cultural, învățătorul a înființat în cadrul Asociațiunii pentru literatură română și cultura poporului român o secție a Șoimilor Carpaților, pentru promovarea portului și dansurilor populare. Cu această organizație a cutreierat satele din împrejur la mai multe întâlniri cu caracter patriotic. În anul 1936, Handrea, din însărcinarea Despărțământului Astrei, a condus echipa de călușeri a comunei Săcalul de Câmpie la un mare congres de etnografie, desfășurat la Hamburg. Biserica construită în 1760 a funcţionat ca lăcaş de cult pentru credincioşii satului până în anul 1935. În 1931, în timpul unei călătorii prin zonă, biserica îi atrage atenţia lui Carol al II-lea, impresionându-l prin originalitatea şi arhitectura arhaică a construcţiei. Ca urmare a dorinţei regelui de a avea această biserică pe domeniul său de la Sinaia, Guvernul hotăreşte în 1935 să strămute biserica în parcul reşedinţei regale de la Sinaia. Locuitorilor satului li se oferă despăgubiri pentru a-şi putea reclădi o altă biserică. Noua biserică a fost construită din piatră şi a fost ridicată pe locul celei vechi.
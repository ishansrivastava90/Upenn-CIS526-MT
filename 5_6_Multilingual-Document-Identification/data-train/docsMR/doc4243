Lofthus ble offentlig kjent i 1786, da han som ung bonde hadde tatt over farsgarden Lofthus i Vestre Moland. På denne tida ble han valgt av sambygdingene som sendemann til kongen i København, for å klage inn en svært urettferdig skattlegging av allmuen i amtet. Foruten skattleggingen gjaldt klagen kjøpmennene i de nærliggende byene, som drev en monopolvirksomhet som gikk ut over næringene i bygdene innenfor. Det var lagt store avgifter på innføringen av korn, og mye av pengene gikk til kjøpmennene i Kristiansand og Arendal. Resultatet var at bøndene lenger inne i landet ble påført store gjeldsbyrder. Lofthus ble sendt til kongen med en skriftlig klage på vegne av bøndene, men for å føre saken så riktig så mulig, gjorde han et grundig forarbeid og reiste omkring i hele amtet for å samle klagemål. Med tiden førte dette ham opp i konflikt med embedsmennene, som advarte mot ham. Arbeidet til Lofthus førte etterhvert til folkereising og bevæpning. Prestene tok til å advare mot ham fra prekestolene, og øvrige embedsmenn begynte å spre pamfletter mot ham, og anklaget ham for å drive politisk arbeid for Sverige. Etterhvert som konflikten ble skjerpet, prøvde øvrigheten å arrestere Lofthus, mens bøndene stilte opp for ham. Han ble endelig pågrepet, og sendt til Frederiksvern, og deretter til Drøbak. Endelig ble han satt i forvaring på Akershus festning. De som pågrep Lofthus fikk kongelig påskjønnelse, mens Lofthus fikk straffarbeid på livstid. Han døde etter ti års fangenskap på festningen. Lofthus-saken ble behandlet av juristen Enevold Falsen, far til Eidsvoldsmannen Christian Magnus Falsen Samtidige patrioter var ikke sene om å hylle Kristian Lofthus som en martyr for bøndenes sak, og Lofthus-saken ble en nasjonal symbolsak i årene som fulgte fram mot 1814. Resultatet av opprøret som den karismatiske Kristian Lofthus ledet var ikke allverdens.  Bøndene ble i utgangspunktet hørt, men de viktigste punktene i klagesakene ble ikke gjennomført.  Hans Smith, som var både sorenskriver og eier av Frolands verk, beholdt embedet, men måtte si fra seg lønna for embedet.  Verket beholdt også rett på kulleveranser til lave priser, selv om de ble justert noe. I et personlig brev til en slektning i Fjære finner vi en av de første kjente tanker blant norske bønder om at Norge kunne fungere som egen stat. Det kan også stilles et spørsmål ved om Lofthus var faktisk var bonde.  Han var også skipsreder.  Det var Lofthus sin skute som ble benyttet til København for å levere klagene til kongen.  For å være reder krevdes på denne tiden også borgertilhørighet til et kjøpsted eller en by, dette er imidlertid ikke dokumentert.
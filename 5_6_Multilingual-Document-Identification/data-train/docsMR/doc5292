"N-am învăţat nici gramatică, nu cunosc nici cuvinte înalte, politiceşti, zice el, ci am scris fără pretenţie, ca un bulgar simplu ce sunt. Sîrbii şi grecii. . . ne batjocuresc spunând că noi n-avem istorie. De aceea m-am nevoit, zice el în alt loc, vreme de doi ani, să adun de pretutindeni pe unde am putut tot ce se ştie despre neamul şi limba noastră. Citiţi şi cunoaşteţi, iubiţi cititori, pentru ca să nu mai fiţi batjocuriţi şi huliţi de alte neamuri şi limbi. " Istoria călugărului bulgar Paisie de la Hilandar a declanşat începutul unui proces cultural şi politic, reuşind să lumineze generaţii întregi în calea spre progres, care a durat până la sfârşitul secolului al XIX-lea, concretizat prin unirea bulgarilor şi obţinerea independenţei, la începutul secolului al XX-lea. Limba este un element definitoriu al naţionalităţii. În Bulgaria, conducerea breslelor era în mâinile turcilor şi grecilor, şi numai spre începutul secolului al XIX-lea s-au alcătuit breslele bulgăreşti aparte, cu regulamente şi condici scrise în bulgăreşte, dar cu litere greceşti. Activitatea lui Paisie a fost continuată la începutul secolului al XIX-lea, de ucenicul lui, Sf. Sofronie de Vrata / Sfântul Sofronie Vraceanski, - canonizat de Biserica Bulgară la 24 martie 1965 - care a pus bazele limbii moderne bulgare, prin lucrările sale literale, reuşind chiar să pună bazele unei strânse colaborări între bulgari şi români – acesta ajutând foarte mult poporul bulgar, atât din punct de vedere lingvistic, cât şi istoric. Procesul cultural început de acesta a fost continuat de o serie de episcopi, oameni de cultură şi revoluţionari bulgari care au urmat liniile trasate de Sf. Sofronie / Sfântul Sofronie Vraceanski, printre care s-au aflat B. Aproliv, Z. Knijevschi, J. Bogorov, L. Karavelov, R. Zinzifov şi C. Miladinov. De pe pământul românesc au stăruit pentru renaştere numeroşi bulgari, între care Diaconul Ignatie, cunoscut sub numele de Vasil Levski, activ pe la 1864.  P. S. Episcop Epifanie al Buzăului vorbeşte cu mult respect despre relaţia deosebită pe care a avut-o mai ales în sec. XIX-lea, Biserica Ortodoxă Română cu Biserica Ortodoxă Bulgară, cum a colaborat Sfântul Sofronie Vraceanski cu românii şi s-au ajutat reciproc. Tot la începutul acestui secol, Sf. Sofronie a fost sprijinit de ierarhii români de pe acea vreme, a tipărit la Râmnicu Vâlcea, în limba neobulgară, în anul 1806 Chiriacodromionul sau Nedelnic, care reprezintă un eveniment important în istoria Bisericii Bulgare şi bineînţeles un eveniment semnificativ al relaţiilor de amiciţie dintre România şi Bulgaria.  Atât prin acest tom tipărit, ca şi prin celelalte care au rămas în manuscris, Sfântul Sofronie Vraceanski a adus un deosebit aport Bisericii din Bulgaria, limbii şi literaturii neobulgare, poporului bulgar, la începutul renaşterii sale naţionale. Se pare că bulgarii din Sliven şi Târnovo aveau legături cu comitetul eterist din Odessa şi cu eteriştii din Ţara Românească şi Moldova. Este cunoscut faptul că în perioada 1817-1820, în cele două oraşe bulgare activaseră agenţi ererişti, între care şi învăţatul Gheorghe Paraşenkov. Pentru a nu da de bănuit autorităţilor otomane, agenţii eterişti se angajau învăţători în oraşele şi satele bulgăreşti. Abandonaţi de patriarhia ecumenică, intervine în ajutorarea Bisericii Bulgare, Biserica Rusă, care le va oferi timp de 40 de ani Sf. Mir, după care până în 1945 au intervenit românii şi sîrbii, schisma fiind retrasă în anul menţionat, iar tot în acest an, Biserica Ortodoxă Bulgară devine autocefală. Revolta Bulgara din 1876 a pus problema bulgara în atenţia comunităţii democratice mondiale, iar tot în acest an, în Bulgaria se comit multe măceluri. Aceasta a fost justificarea războiului Rusiei din 1877, împotriva Turciei otomane, care a dus la eliberarea Bulgariei în 1878. Poporul şi Biserica se dovediseră mai tari, cu toate presiunile politice şi patima partidelor, care nu se arătaseră deloc prietene Bisericii, ba se ajunse chiar la orientare spre stânga, mai ales din cauza dominaţiei capitalismului german, care împinsese Bulgaria în cele două războaie mondiale, în deosebi în vederea planurilor sale de dominare. Pe data de 9 septembrie 1944, s-a format un guvern al Frontului Naţional. Bulgaria a fost declarată republică. Partidul comunist a venit la putere şi a fost instalat un regim totalitar. Realitaţile geo-politice ale secolului XX-lea, nu au lăsat loc de alternative. Poporul bulgar şi-a păstrat demnitatea şi împotriva dorinţei lui Hitler, a salvat comunitatea sa de evrei. După 1945, Bulgaria s-a aflat în limitele graniţelor Blocului Sovietic, dar a reuşit să-şi restabileasacă relaţiile economice, politice şi culturale cu Vestul Europei.

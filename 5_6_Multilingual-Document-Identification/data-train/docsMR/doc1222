Nas sociedades occidentais avanzadas actuais a anorexia dáse nun nivel preocupante. A súa aparición está vinculada á valoración social que premia as formas delgadas. Unha percentaxe elevada dos mozos ten nalgún momento da súa adolescencia signos semellantes á anorexia psíquica, ainda que só uns poucos chegan a presentar a sintomatoloxía clínica deste trastorno. Unha persoa con anorexia nerviosa chámase anoréxica. Unha persoa anoréxica pode ser tamén bulímica. A anoréxica non gusta de si mesma e pensa que así non pode gustar aos demais. Esta baixa autoestima esténdese á aparencia, ou sexa, o peiteado, a forma de vestir, etc. Sofren unha alteración da percepción interna que a fai actuar como se os estímulos internos relacionados coa fame, a saciedade e demais sensacións corporais non fosen percibidas ou o fosen dunha forma anómala. Por exemplo, non interpretan as contraccións gástricas como sensación de fame, cústalles explicar adecuadamente os seus estados físicos e emocionais. Senten o seu corpo como un extraño ao que deben controlar e vencer, fundamentalmente a través da alimentación. Carecen de obxectividade para apreciar as dimensións do seu corpo. A partir destes pensamentos, a anoréxica pasa á accción e decide reducir a inxesta de alimentos. Ao principio é unha dieta limitada, razoábel mais que, a medida que vai excluíndo produtos, adoita acabar nunha negativa a comer case calquera tipo de alimento. Moitas delas padecen, de cando en vez, unha fame tan grande que se meten un atracón incontrolado, denominado crise de anorexia bulímica. Séguenlles estados de grande ansiedade, sentimentos de culpa, de desprezo pola súa falta de autocontrol e de autoodio. Pensan ter engordado, empeórase a súa autoimaxe e aparecen ideas de desesperación e suicidio. A inxesta bulímica ten carácter clandestino, xa que se envergoñan da súa conduta e vai seguida de vómitos voluntarios. Aprenden a utilizar estes vómitos despois de calquera inxesta, xa que chega un punto en que senten que calquera cousa que teñan no estómago lles molesta. Na anorexia restritiva case non se inxiren alimentos, o comportamento sexual e social está máis alterado pero as depresións son menos intensas que as que teñen características de bulimia. Para evitar inxerir alimentos inventan rituais obsesivos, como agochar a comida no peto, repartila polo prato, agochala na boca para escupila despois, etc. Submétense a sesións de exercicio físico intensas e reducen o tempo dedicado a dormir -ao principio para aumentar o consumo enerxético e posteriormente como consecuencia do estado de inanición ou dos componentes depresivos. Tamén se dedican ao estudo, un comportamento este que sorprende. A familia utiliza todo tipo de recursos para lograr que a anoréxica coma, razoamento, ameazas, chantexe ou escándalo. O problema individual convértese en familiar. A hora da comida resulta o momento máis conflitivo. Refórzanse moitos dos comportamentos anoréxicos e a enferma sinte cada vez máis aversión, o que provoca irritabilidade colectiva. As anoréxicas padecen dunha ansiedade xeralizada relacionada co temor ao descontrol, a presión familiar, o temor a enfermar ou morrer, e doutra ansiedade centrada no seu problema obsesivo, a fobia ao sobrepeso. As consecuencias físicas son, primeiro, a diminuición do muscular, entre un 25 e un 50%. Isto esaxera as prominencias óseas, que resultan moi visíbeis nas zonas descobertas, especialmente na cara. A aparencia física é demacrada, co rosto murcho e avellentado, con aspecto triste. A pel recóbrese de velo suave. Chégase a producir unha involución mamaria e pérdense as proporcións corporais femininas típicas. A anorexia nerviosa foi pouco comentada na cobertura xornalística da morte dalgunhas persoas que morreron precisamente debido á complicacións desta doenza, como Karen Carpenter e Terri Schiavo. Persoas que pasaron por eventos traumáticos anteriormente, como rexeitamento familiar ou abuso físico ou sexual, tamén posúen un maior risco de seren anoxéricas. Persoas de certas profesións, como atletas, bailaríns, danzaríns, ximnastas ou modelos, poden motivar a unha persoa a diminuír o seu peso, posibelmente resultando nun transtorno alimentario. O perfeccionismo tamén é un factor de risco.
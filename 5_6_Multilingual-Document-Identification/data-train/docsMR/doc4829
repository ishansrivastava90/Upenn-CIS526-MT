Krydderen er et socialpsykiatrisk beskæftigelsestilbud for mennesker med nedsat arbejdsevne. Stedet der er beliggende på Rådhusvej 17 i Sorø er en del af Vasac Sorø, der driver en række beskyttede værksteder, samværs- og aktivitetstilbud samt specialiseret revalidering. Krydderens historie.  Krydderen har en lang historie. Det startede i 1841. Som en del af ”Sorø Amts Arbejds- og Sygehus”, det der i dag hedder Alléhuset, åbnede også en arbejdsafdeling den 22. maj 1841. Dengang var arbejdet en pligt, og arbejdsopgaverne nogle andre end i dag. Hvis væggene på Krydderipakkeriet Krydderen kunne tale, kunne de fortælle om disse skiftende opfattelser af hvordan tingene skulle være. I reglementet fra 1873 fremgår det blandt andet, at ingen må forlade anstalten uden inspektørens samtykke. Det samme gælder besøg, som ikke må finde sted uden inspektørens tilladelse. En ringmur om hele anstalten forhindrede flugt. Alligevel lykkes det af og til de anbragte at flygte. I dag er det historie. Alléhusets botilbud og Værkstedet Krydderen blev den 1. juni 1998 opdelt i to selvstændige tilbud, og den 1. juli 2002 blev Krydderen en del af Vasac Sorø. Det var først i 1969 pakning af krydderier blev en realitet. Det første der blev pakket var sukat, brun farin, pomerans, kapers i glas og pyntebær. Senere kom også pakning af laurbærblade og korender til. Først i 1970’erne voksede sortimentet med blandt andet karry, kardemomme og kanel. I takt med at nye krydderier blev introduceret på det danske marked blev der også pakket safran, oregano og herbs de Provence i krydderipakkeriet. Krydderipakkeriet har pakket krydderier for omkring ti forskellige firmaer siden starten i 1969. I dag pakker krydderipakkeriet mere end 100 forskellige krydderier og krydderiblandinger for tre forskellige firmaer. Det har aldrig været et problem, at skaffe leverandører, der gerne ville have pakket krydderier på Krydderen. Stedet har et godt ry, er kendt for at lave et godt produkt og levere til tiden. Desuden kontrolleres produktionen løbende af veterinærmyndighederne. Levnedsmiddelkontrollen kommer på uanmeldt besøg flere gange om året, og tingene har altid været i orden. Levnedsmiddelkontrollen kan give bøder og lukke produktionen, hvis tingene ikke er i orden, men det har aldrig været på tale. I dag er der øget fokus på virksomhedernes sociale omdømme. Ved at lægge produktionen på Krydderen støtter de private virksomheder mennesker der ikke kan arbejde på normale vilkår. Det giver virksomheden et socialt image og positivt renommé. På den måde slår firmaet to fluer med et smæk. På den ene side får de pakket deres krydderier og på den anden side rækker de også en hånd til mennesker med nedsat arbejdsevne ved at lægge produktionen på Krydderen. I starten blev krydderierne pakket i små portioner til almindelige familiehusholdninger. I 1980’erne og 1990’erne blev en stor del af denne produktion imidlertid overtaget af maskiner, der kunne docere og pakke automatisk. Til gengæld kunne krydderipakkeriet gøre sig gældende i forhold til pakning i specielle større portionsstørrelser til storkøkner, kantiner og catering samt særlige nicheproduktioner, som maskinerne ikke kunne klare.
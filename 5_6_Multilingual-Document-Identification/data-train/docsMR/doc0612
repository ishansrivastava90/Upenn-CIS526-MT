রানী চন্দের জন্ম হয় মেদিনীপুরে । তাঁর বাবা ছিলেন পুলিশ কর্মচারী কুলচন্দ্র দে এবং মা পূর্ণশশী । তাঁর ৪ বছর বয়েসে বাবা মারা যান । তাঁর বড় ভাই সরকারী চারু ও কারু মহাবিদ্যালয়ের অধ্যক্ষ মুকুল দের বাড়িতে রবীন্দ্রনাথের সাথে তাঁর প্রথম সাক্ষাৎ । শান্তিনিকেতনে নিয়ে গিয়ে কলাভবনে ভর্তি করে দেন । খুব কম সময়েই তিনি নন্দলাল বসুর প্রিয় ছাত্রী হয়ে ওঠেন । পরে তিনি অবনীন্দ্রনাথের কাছেও আঁকা শিখেছেন । অবনীন্দ্রনাথ ঠাকুর এবং তিনি যৌথভাবে বাল্মিকী প্রতিভা নাটকের সিরিজ এবং শান্তিনিকেতনের দৃশ্যাবলীর রঙিন ছবি আঁকেন । তাঁর আঁকা ছবিগুলির ভিতরে রাধার বিরহ এবং ১৯৩০ খ্রিষ্টাব্দে লিনোকাটের উপর তাঁর একটি বই বহু প্রশংসা পেয়েছিল । সঙ্গীত এবং নৃত্যাভিনয়েও তিনি পারদর্শী ছিলেন । আশ্রমের ছাত্র ছাত্রীদের নিয়ে রবীন্দ্রনাথ যখন দেশে বিদেশে অনুষ্ঠান করছেন তখন তিনিও সেইসব অনুষ্ঠানে যোগ দিয়েছিলেন । শ্রীলঙ্কায় শাপমোচন নৃত্যনাট্যে তিনি নাচে অংশ নিয়েছিলেন । স্বামী কেন্দ্রীয় মন্ত্রীসভার পররাষ্ট্রমন্ত্রী হওয়ার পর ১৯৫২ খ্রিষ্টাব্দে তিনি শান্তিনিকেতন ছেড়ে স্বামীর সাথে দীর্ঘ ২০ বছর দিল্লিতে ছিলেন । সেই সময়ে জওহরলাল নেহরু, বিজয়লক্ষ্মী পণ্ডিত প্রমুখের সাহচর্য পান । ১৯৫৫ খ্রিষ্টাব্দে তিনি স্বামীর সাথে সাংস্কৃতিক দলের অন্যতম প্রতিনিধি হয়ে পূর্ব ইউরোপ এবং তৎকালীন সোভিয়েত রাশিয়ায় ভ্রমণ করেন । ১৯৭২ খ্রিষ্টাব্দে তিনি শান্তিনিকেতনে ফিরে আসেন এবং তিনি সেখানেই আমৃত্যু কাটান ।
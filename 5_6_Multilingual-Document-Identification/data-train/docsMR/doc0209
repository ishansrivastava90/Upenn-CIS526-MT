Mustapha Wasajja, født 16. juli 1953 i Kampala, Uganda, var en letsværvægtsbokser, der i sin professionelle karriere havde base i Danmark. Wasajja boksede herefter mod to britiske boksere, inden han den 3. november 1977 blev matchet mod den 29-årige jamaicaner Bunny Sterling, der tidligere havde besejret danskerne Tom Bogs, Poul Knudsen og Tom Jensen. Sterling havde året forinden været europamester i mellemvægt, og havde i 1975 stoppet Kalules stærke rival Maurice Hope om det britiske mesterskab, så Sterling var absolut blandt den europæiske elite. Wasajja vandt kampen på point efter 8 omgange, og beviste, at også han var klar til de store opgaver. Wasajja blev måneden efter matchet mod en anden af Tom Bogs’ overmænd, denne gang Tom Bethea, som også måtte se sig besejret på point. Efterfølgende besejrede Wasajja Roy John, der i 1973 havde været tæt på at slå Tom Bogs ud. Efter yderligere en kamp i Norge var Wasajja klar til sin karrieres hidtil største udfordring, da han den 9. februar 1978 blev matchet mod den legendariske tidligere verdensmester i letsværvægt Bob Foster. Bob Foster var en af de største letsværvægtere gennem tiderne. Han slog hårdt, og havde endvidere mødt de store sværvægtere. Foster havde frivilligt opgivet sit ubestridte verdensmesterskab i letsværvægt i 1974, men havde allerede året efter gjort come back og havde vundet sine 5 kampe. Fosters to sidste nederlag lå helt tilbage til 1970 og 1972, hvor han tabte til sværvægterne Joe Frazier respektive Muhammad Ali. Foster havde aldrig tabt til en letsværvægter inden kampen mod Wasajja. Forhåndsinteressen til kampen var stor, men kampen blev en fuser, da den 39-årige Foster viste sig at være langt fra fordums styrke. Efter et par forsigtige omgange satte Wasajja tempoet op, og Foster opgav efter 5. omgang, og henviste til at han havde skadet sin hånd. Det var dog vanskeligt at tro på, da Foster stort set ikke fik et stød ind i hele kampen. Sejren gav dog genlyd i bokseverden, hvor Wasajja begyndte at træde ud af Kalules skygge. Den 25. maj 1978 blev Wasajja matchet mod den stærke amerikaner Jesse Burnett. Burnett havde ”kun” 22 kampe bag sig med 5 nederlag, men havde i flere år været solidt placeret på diverse verdensranglister. Han havde været tæt på at besejre verdensmesteren Galindez i en ikke-tittelkamp i København i 1976, og havde sejre over blandt andet Yaqui Lopez, der havde bokset om WBC-mesterskabet i København samme år. Wasajja levede op til forventningerne og besejrede Burnett på point efter 8 omgange. Efter Burnett besejrede Wasajja Bunny Johnson, der forinden havde vundet i Danmark over sværvægteren Hans Jørgen Jacobsen tilbage i 1969, ligesom verdensranglistebokseren, og senere VM-udfordrer, Jerry Celestine også måtte se sig besejret af Wasajja, der fortsatte sin sejrsstime. Den 29. februar 1980 fik Wasajja revanche for den eneste plet på rekordliste, da Peralta blev besejret i Odense. Der fulgte herefter en række sejre, og med en rekordliste på 24 sejre i 25 kampe blev Wasajja stillet over for sit livs udfordring, da han på Playboy Hotel i Atlantic City, USA blev matchet mod den ubesejrede OL-guldvinder og WBA-verdensmester Michael Spinks i en kamp om WBA-mesterskabet i letsværvægt. Spinks huskes i dag mest for sit eneste nederlag i karrieren, da han blev slået ud af Mike Tyson efter 91 sekunder, men han var en af de absolut bedste og mest hårdtslående letsværvægtere. Han havde da heller ikke væsentlig problemer med Wasajja, der aldrig kom ind i kampen, der blev stoppet i 6. omgang. Efter nederlaget i VM-kampen boksede Wasajja mod den rutinerede australier Tony Mundine i Paris men tabte på point efter 10 omgange. Han forsøgte herefter at vinde det afrikanske og det britiske imperiale mesterskab i letsværvægt i en kamp mod den stærke afrikaner Lottie Mwarle den 15. marts 1983 i Lusaka, Zambia, men blev slået ud i 3. omgang. Kampen mod Mwarle blev Wasajjas sidste. Wasajja er i dag bosat i Uganda. Det forlyder, at han i dag lever i fattigdom, og har problemer med helbredet som følge af boksekarrieren.
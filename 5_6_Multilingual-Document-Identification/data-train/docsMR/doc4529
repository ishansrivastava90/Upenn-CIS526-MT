Цей рік став досить важким для багатьох франчайзерів та їх партнерів-франчайзі. Економічна криза, почавшись у 2008 році, набрала обертів та завдала удару по багатьох підприємцях коливаннями курсу долару, зменшенням відвідуваності торговельно-розважальних центрів та магазинів, падінням попиту на продукцію та послуги, сумнівами підприємців у рентабельності ведення бізнесу за сучасних умов. Минулого року різні джерела називали кількість близько 400 франчайзерів в Україні. Але при цьому враховувалися не лише ті компанії, що дійсно мали франчайзингові пункти, але й ті, що просто оголосили про бажання чи намір розвиватися по франчайзингу, причому багато з яких не пішли далі того, щоб просто створити підсторінку на свому сайті із назвою "Франчайзинг". На сьогоднішній момент ми можемо констатувати той факт, що насправді в Україні активних франчайзерів нараховується трохи більше 200. Це дійсно ті компанії, що мають партнерів-франчайзі, і за цей рік відкрили принаймні одну, а найчастіше більше франчайзингових точок. Всі інші - або перечікують кризу, або просто стагнують і не докладають великих зусиль для стимулювання розвитку мережі. Цього року також з’явилося досить багато нових франчайзерів, що доволі активно почали розвивати свої мережі. Найчастіше - це такі концепції, що не потребують великих інвестицій. Також про початок розвитку по франчайзингу оголосили деякі знані великі компанії. Активно розвивають зараз свої мережі деякі компанії, що минулого року почали працювати на ринку. Є й такі, що цього року закрили свої франчайзингові проекти. Дуже активно цього року розвивається галузь стріт-фуду. Франчайзингові мережі компаній, що працюють у цій сфері, об’єднують зараз точки, кількість яких вже рахується сотнями. Зважаючи на те, що постійно з’являються нові концепції - схожі й абсолютно інші - компанії змінюють асортимент, вдосконалюють виробництво, йдуть в невеликі міста. Галузь ресторанного харчування переживає період стагнації. Загальною тенденцією цієї сфери є зменшення кількості відвідувачів цих закладів, відповідно скорочення прибутків власників. Виходом з цієї ситуації могло стати підвищення цін у ресторанах, але це знову призвело би до ще більшого скорочення кількості відвідувачів. Тому компанії вдавалися до зменшення штату працівників та скорочення порцій, щоб вийти хоча б на мінімальні прибутки. При цьому франчайзі зараз дуже часто не мають таких великих інвестицій, що необхідні для відкриття ресторанів, та й перспектива стагнації загалом не приваблює підприємців, тому нових партнерів у франчайзерів галузі ресторанного господарства цього року з’явилося дуже мало.
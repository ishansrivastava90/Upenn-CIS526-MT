Selain warna, corak warna kriptik selalunya tidak lengkap tanpa bantuan corak kulit. Ilusi Craik-O'Brien-Cornsweet menghuraikan bahawa pencerapan penglihatan dipengaruhi oleh kontras garis bentuknya. Misalnya, seseorang mencerap seekor anjing daripada bentuknya dan bukan warnanya. Biasanya, apa yang paling penting untuk mendapatkan corak warna kriptik yang bagus adalah memecahkan garis bentuk badan sesuatu makhluk. Contohnya, corak belang membantu harimau dan kuda belang berpadu dengan persekitaran masing-masing iaitu hutan dan padang rumput. Apa yang menarik mengenai contoh belang ini adalah, walaupun manusia boleh merasai corak warna kedua-dua haiwan tersebut langsung tidak memadani persekitaran, tetapi sebenarnya, mangsa harimau biasanya agak buta warna hinggakan tidak dapat membezakan warna jingga dan hijau, sementara pemangsa utama kuda belang, iaitu singa, juga buta warna, apatah lagi apabila kuda belang berkumpul menjadi sekawan, maka belang-belangnya turut berpadu bersama hinggakan agak sukar bagi singa mengesan seekor kuda belang individu. Kebolehan menyamar juga boleh diatasi oleh kebolehan mengesan haiwan yang menyamar juga sentiasa berevolusi, tetapi dibalas oleh kecirian kriptik spesies penyamar yang juga turut berevolusi. Sesetengah haiwan penyamar juga meniru pergerakan semula jadi, misalnya daun yang tertiup dalam liar. Ini dipanggil kelakuan atau tabiat prokriptik. Ada yang lain yang memasang atau menarik bahan semula jadi untuk menyorokkan badannya. Teknik penyamaran tidak begitu luas penggunaannya dalam peperangan zaman silam. Tentera abad ke-18 dan ke-19 cenderung berpakaian serba segak dan berwarna-warni, dengan tujuan menggentarkan musuh, menarik rekrut, memupuk perpaduan unit, atau memudahkan pengenalpastian unit dalam kabus perang yang sering dialami di medan perang sebelum terciptanya serbuk meriam yang tidak berasap. Jaring-jaringan, bahan semula jadi, corak warna porak-peranda, dan cat yang bersifat inframerah, termal atau radar khas juga dipasang pada kenderaan, kapal, pesawat, pemasangan dan bangunan tentera. Contohnya, penggunaan penyamaran silau pada kapal ketika Perang Dunia I. Sut Ghillie dipakai oleh penembak hendap dan pengesan bantuan mereka untuk meningkatkan lagi keberkesanan penyamaran, bukan sahaja menggabungkan warna, malah juga ranting, daun dan bermacam-macam dedaun untuk mengherot-benyotkan bentuk badan manusia serta menggantikan corak pakaian mereka dengan warna-warna dan bahan-bahan dari persekitaran terdekat agar sukar dikesan walaupun diperhati oleh binokular atau dari pesawat. Terdapat berbagai-bagai jenis penyamaran yang digunakan ketika memburu, dan mana yang sesuai bergantung kepada kawasan pemburuannya, sama ada corak oak lumut atau semak pokok renek untuk pemburu mamalia besar, atau samaran berupa menerung paya bagi pemburu unggas air.
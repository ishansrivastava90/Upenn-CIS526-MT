Село Дунаєць було заселено в основному вільними людьми — козаками. В селі письменних людей майже не було. Хто міг навчати своїх дітей, то водили до дяка. Слободою, що розташована на території села, заволодів гетьман Іван Самойлович, прикупивши до неї ще землі, а потім надумав її віддати майбутньому своєму зятю князю Юрію Четвертинському. Але гетьмана було скинуто і це стало на заваді його наміру, хоча Четвертинський і встиг на цей час заснувати біля Дунайця хутір. Коли Самойловича не стало, Юрій Четвертинський приютив в своєму хуторі вдову скинутого гетьмана і свою наречену, з якою одружився на початку 1660 року. Дунаєцька Слобідка залишалась в його власності. В 1697 році Четвертинський потрапив в татарський полон, в якому пробув декілька років. Коли він звільнився з полону, гетьман Мазепа дав йому «за полонне єго терпіння» три села, в тому числі і Дунаєць. Майже скрізь в Малоросії проводились записи козаків в селяни. В Дунайці такі записи проводив князь Четвертинський. Після смерті гетьмана Скоропадського декілька дунаєцьких козаків жалілись Полуботку, що їх вертають в селяни і просили видати наказ, щоб князь не міг перетворювати їх на кріпаків. Про задоволення прохання відомостей в архіві гетьманської канцелярії немає. За архівними даними в 1866 році в селі була відкрита земська школа. Революційні події не обминули стороною й Дунаєць. Весною 1917 року в село приїхали три чоловіки з Глухова. Староста зібрав сход. Прибулі розповіли про зміни в країні, про те, що царя скинуто, що є Тимчасовий уряд. На сході було вибрано комітет уповноважених, який повинен був керувати в селі. До нього ввійшли Цигикал Кирило Самосіянович, Овсієнко Семен Степанович, Давиденко Михайло та інші. У жовтні 1917 року Тимчасовий уряд було скинуто. Поступово стали повертатись додому із фронтів Першої світової війни солдати. Село було в очікуванні нових змін. У грудні 1917 року в селі утворився революційний комітет. Навесні 1918 року ревкомівці розділили землю. На цей час в Дунайці було 250 дворів, а площа земельних угідь становила 2500 га. В селі було 25 заможних господарств, кожне з яких володіло майже 60-ма гектарами землі. А в розпорядженні всіх інших було лише близько 1000 га, — розповідає вчитель історії Дунаєцької школи Ольга Євгеніївна Картава. Одного разу, коли члени ревкому ділили землю, в село ввірвались гайдамаки. Вони вчинили розправу, схопили активістів і вкинули в шурф шахти біля с. Полошки. Перший колгосп в 1928 році було організовано в Дунаєцькій Слобідці. Деякі жителі Дунайця туди також записалися. Восени 1929 року під тиском було об’єднано 32 господарства в колгосп на території Дунайця. В 1930-1931 рр. були створені колгоспи і ТСОЗи. На початку вересня 1941 року німці захопили село. У вересні 1943 року село було звільнено і багато молодих хлопців пішли на фронт. В селі народився Скоропадський Іван Михайлович - український меценат.

రామానుజాచార్యుల శిష్యులు చాత్తాద శ్రీ వైష్ణవులు. చాత్తాద అంటే త్యజించినవాడు అని అర్థం. బ్రాహ్మణాధిక్యతను ధిక్కరించి ఆత్మగౌరవ పోరాటం చేసి జంధ్యాన్ని తీసేసి, పెంచుకున్న సిగను కత్తిరించుకున్నారు. కనుకనే వీరు చాత్తాద శ్రీ వైష్ణవులుగా పిలవబడుతున్నారు. పూర్వకాలం గ్రామాల్లో వీరిని సాతాని అయ్యవార్లు, సాతాని పంతుళ్లుగా పిలుస్తుండేవారు. అప్పట్లో గ్రామ చావిడిలో పాఠాలు చెప్పేవారు. చెట్టు కింద పాఠశాలలను వీరు ప్రారంభించినవే. అప్పట్లో వీరికి నెల జీతాలో, టరమ్‌ ఫీజులో ఉండేవి కావు. గ్రామస్తులు ఏడాదికొకసారి పంటలు చేతికొచ్చాక ధాన్యం రూపేణా ఎంతో కొంత సమర్పించుకునేవారు. వాటితోనే ఏడాది మొత్తం గడపాల్సి వచ్చేది. పౌరోహిత్యంతోపాటు ఆయుర్వేదం, వనమూలికా వైద్యం వీరు నిర్వర్తిస్తుండేవారు. కర్నూలు, అనంతపురం జిల్లాలలో అర్చ కులుగా ఎక్కువ మంది జీవనం సాగిస్తున్నారు. ఇక్కడ వీరు సిగ పెంచక పోయినా, జంధ్యం మాత్రం ధరిస్తారు. తూర్పు, పశ్చిమ గోదావరి జిల్లాలలోని వారు అర్చకత్వం తోపాటు శ్రాద్ధ ఖర్మలు కూడా నిర్వర్తిస్తారు. నిజామా బాద్‌, వరంగల్‌ జిల్లాల్లో అద్దకం పని వేసి జీవిస్తున్నారు. ఖమ్మం జిల్లాలో అటవీప్రాంతంలో అడ్డాకులు సేకరించి విస్తళ్లు కుడుతున్నారు. కృష్ణా, గుంటూరు వంటి కొన్ని జిల్లాల్లో ఆయుర్వేద వైద్యులుగా, హరిదాసులుగా జీవనం సాగిస్తున్నారు. వైష్టవాలయాల్లో అర్చకులుగా సేవలందిస్తున్నారు. ధూప, దీప, నైవేద్యాల పేరుతో 2,500 రూపాయలు గ్రామ పంచాయితీల దయాదాక్షిణ్యాలపైన అందుతున్నాయి. వీరికి కనీసం మూడు వేల రూపాయలు చెల్లించాలని సుప్రీం కోర్టు ఆదేశించినా ఫలితం లేక పోయింది. రోజుకు ఎనిమిది గంటలు పనిచేస్తున్న ఇతర దేవాలయాల అర్చకులకు ఆరు నుంచి పది వేల రూపాయల జీతం అందు తుండడంతో, తమకు కనీసం 3500 రూపాయల వేతనం ఇవ్వాలని వీరు కోరుతున్నారు. ఇదిలావుండగా వారసత్వంగా భూమి వస్తుందన్న మాటేకానీ, పట్టాలేని కారణంగా ఆయా గ్రామపెత్తందారులపై ఆధారపడాల్సి వస్తోంది. మరికొన్ని గ్రామాల్లో తరతరాలుగా వస్తున్న భూములు అన్యాక్రాం తమవుతున్నాయి. ఇటువంటి పరిస్థితి రాయలసీమ జిల్లాలలో ఎక్కువగా కనిపిస్తోంది.  గతంలో స్వామి అని పేరు చివర పెట్టుకునేవారు కనుక వీరి సామాజిక వర్గీయులు ఏకం కావడానికి అవకాశం ఉండేది. ఇప్పుడు స్వామి అనే పదం అందరూ పెట్టుకోవడంతో అటువంటి ఐక్యత కరువైంది.  వీరిలో ఉపాధ్యాయులు, అర్చకులు ఎక్కువ మంది ఉండడంతో అక్షరాస్యత దాదాపు 70 శాతంగా ఉంది. గ్రామీణ ప్రాంతాల్లో కులం సర్టిఫికెట్‌ కోసం పరుగులు తీసేవారి సంఖ్య కూడా వీరిలో తక్కువే. బాగా చదువుకున్నవారు కుల సర్టిఫికెట్‌కు ప్రాధాన్యత ఇవ్వట్లేదు. సాఫ్ట్వేర్‌, గ్లోబల్‌ విలేజ్‌ అంటూ తమకు కుల సర్టిఫికెట్‌ వలన ప్రయోజనమేముందని ప్రశ్నిస్తున్నారు. వీలైనచోట్ల బ్రాహ్మణుల్లో కలిసిపోతున్నారు. చాత్తాద శ్రీ వైష్ణవులు తరతరాలుగా దేవాలయాల్లో పనిచేస్తున్నారు కనుక దేవాలయ ట్రస్టీగా ఈ కులస్తులకు పదవులు ఇవ్వాలని  అర్హులైనవారిని పూజారు లుగా నియమించాలని, తమను బీసీ-డీ నుంచి బీసీ-ఏ లోకి మార్చాలని కోరుతున్నారు. రాష్ర్టంలోని చాత్తాద శ్రీ వైష్ణవుల జనాభా 7 లక్షలు. నలుగురు ఎంపిటిసీలు, ముగ్గురు సర్పంచ్‌లు ఉన్నారు.
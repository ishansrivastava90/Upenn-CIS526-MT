В момента училището разполага с осем наскоро ремонтирани класически сгради, които се намират в парк, разположен на площ от 52 акра. Материалната база включва 62 класни стаи, четири компютърни лаборатории, три научни лаборатории, театрална зала с 435 места, концертна зала със 180 места, общежитие за учениците с 28 легла, закрита мултифункционална спортна зала с надуваема конструкция на площ от 1276 квадратни метра, няколко вътрешни спортни съоръжения, сред които стена за катерене, студио за танци, фитнес център, както и открити баскетболни кортове и спортни игрища. Американският колеж в София, който чества през учебната 2000-2001 г. 140 години от създаването си, е една от най-старите американски образователни институции извън границите на САЩ. Той води началото си от училището за момчета, основано от американски мисионери във Пловдив през учебната 1860-61 година. Същите тези мисионери, под ръководството на д-р Джеймс Ф. Кларк, три години по-късно основават училището за момичета в Стара Загора, а тези две училища прерастват в едно - Американския колеж в София. През 1871 година двете училища се преместват в Самоков, където процъфтяват през следващия половин век. Учителите са главно американски мисионери. Д-р Кларк, който е погребан в софийските гробища през 1916 г., посвещава целия си живот на тези училища. "Американските бордове на мисии към Конгрешанската църква" осигуряват нужните средства за тяхното функциониране. В двете училища учат стотици български ученици, много от които по-късно стават проповедници, а други - държавни служители и учители. След Първата световна война, "Бордовете на мисии" решават да прекратят дейността си в България и да затворят училищата в САЩ, допринесли с даренията си за функционирането на двете училища. През 1926 г. се взема решение те да преминат под ръководството на нова организация - "Американски училища - София". Нейната единствената цел е да осигури образование за българските младежи и затова се съгласява да слее двете училища и да построи ново на вече подбрано място в землището на село Симеоново. Първата стъпка на новата организация е да наеме д-р Флойд Бляк, който пристига в България през лятото на Балканите. С избухването на Втората световна война броят на чуждестранните преподаватели намалява и когато през декември 1941 г. България обявява война на САЩ, на територията на колежа се намират само сем. Бляк и шепа американци. Българското правителство отправя молба към американците да не напускат страната, а да продължат да ръководят колежа. Те остават до следващата есен, когато нацистките власти в София изискват от тях да напуснат страната. Когато влакът, който ги откарва в Истанбул, спира на гарата в село близо до София, десетки бивши ученици ги очакват на перона и пеят на английски химна на колежа и други американски песни. През лятото на 1992 г., след продължително настояване на бивши възпитаници, на американския посланик в София и на водачи на първото българско правителство, фондацията "Американски училища - София" изпраща д-р Роджър Уитакър в София, за да отвори отново колежа. Той пристига без учители, без да има училищни сгради, без учебници и други учебни материали и без ученици. Когато д-р Уитакър обявява, че през есента колежът ще приеме 50 момичета и 50 момчета, които постигнат най-високите резултати на приемния изпит, повече от 3 000 младежи се записват за изпита. Той наема няколко учители и административен персонал и през септември 1992 г. колежът отново отваря врати, 50 години след напускането на американските учители. Д-р Уитакър получава достъп до една сграда в района едва шест седмици преди началото на учебната година. Новият колектив, заедно с бивши възпитаници и приятели на колежа, прекарва това време в чистене и възстановяване на тази сграда. Досега колежът е получил от правителството повечето, но не всичките си сгради. Полицейската академия обитава голяма част от собствеността му. Целите на възстановения колеж са същите като целите му през 30-те години - да осигури на българските младежи възможно най-доброто образование, включително отлично овладяване на английски език, и да ги възпита в дух на висок морал и честност. От възстановяването му насам в колежа са учили повече от 1 000 ученици. Понастоящем тук учат 610 български ученици и 26 чужденци. Петгодишното им обучение започва с едногодишно интензивно обучение по английски език, което включва всички учебни предмети. Почти всички завършили продължават образованието си в колежи и университети в САЩ и други страни. Колежът отново се радва на авторитета, който е имал през 30-те години - на едно от най-престижните средни училища на Балканите, а възпитаниците му са приемани с ентусиазъм не само в български университети, но и в много университети в чужбина.
Da den onde, røde myredronning Dominella og hendes soldater dræber den sorte myredronning og overtager magten  i hendes tue, inddrages vore helte mere eller mindre frivilligt i et skovbundsdrama, som sætter deres venskab på prøve og kræver, at de udnytter deres talenter til det yderste. Cykelmyggen gør hvad han kan for ikke at involvere sig for kraftigt i myre-sagen, og lader sig let distrahere af skovbundens fristelser – som bi-prinsesser med adgang til uanede mængder af honning.  Og der er jo en drenge-drøm at passe om at rejse verden rundt med et loppecirkus som cykelartist.  Men i sidste ende bliver det op til Dagmar og Egon at redde de sorte myrer, og måske er det også sjovere at træne på cykel, når man er to..... En film der strutter af humor, anarki og fortælleglæde og med et vrimmel af farverige insektpersonligheder som både store og små vil glædes over. Cykelmyggen Egon er en dreng på ca. l4 år. Københavnsk type. Frisk, fordomsfri, egocentrisk. Prøver at undgå kedelige pligter og ansvar. Lider i begyndelsen af flyveskræk. Er god nok, når det gælder, men glemmer let at tænke på andres ønsker og behov. Middel af begavelse, men sans for humor. Dansemyggen Dagmar, pige på ca. 14 år. Frisk og frejdig. Finder sig ikke i hvad som helst og kender sit eget værd. Hun har et åbent og nysgerrigt syn på verden. Let koket, men ikke dybt selvoptaget. Elsker dansen for dens egen skyld. Bliver hurtigt, og egentlig mod sin vilje, skudt i Egon, selv om hun godt kan se, at han er alt for umoden til at være en ordentlig elsker. Men man har jo lov til at drømme og med tiden bliver han vel voksen og følsom? Hun er bedre begavet end Egon. Det er hende, som udtænker plottet til revolutionen i myretuen og hende, der styrer de ensporede myrer igennem problemerne. Hvis ikke dansen og kærligheden betød så meget for hende, kunne hun blive en glimrende statsminister i insekternes forenede riger. Minibillen er en dreng på ca. 6 år. Han er ”børneforelsket” til op over begge ører i dansemyggen og følger hende som en tro væbner. Han er ikke jaloux på Egon, men ser hele tiden situationen fra Dagmars side og føler med hende, når Egon sårer hende med sin hvalpede ubetænksomhed. Mini har et heftigt temperament og er totalt dødsforagtende, når retfærdighedens harme bruser i hans årer. Han vil gå i døden for sin hjerter dame som en ægte ridder. Myrer er ikke uintelligente. De kan løse tekniske, logistiske og organisatoriske problemer som ingenting. Fantasi og humor og evnen til at fatte andre synspunkter end deres egne, skorter det derimod meget på. Ellers er de venlige, loyale og pålidelige. De er ikke kreative nok til at lyve. Følelser som sorg og glæde, smerte og begejstring kan myrerne sagtens føle. Men det kræver, at de føler det samme samtidigt. Ellers bryder deres verden fuldstændigt sammen. De sorte myrer taler københavnsk. De røde myrer er noget større og taler jysk. Dronningen Dominella taler som overklassen i en af de større byer. Soldaterne med kraftigere dialekt og mere bonderøvsk som urobetjente på Christiania. Myresoldaten Knud har hjertet på rette sted og er faktisk en blød mand, som kun ved skæbnens grusomme spil er havnet i hjelm og kyrads. Han bryder sig ikke om sit brutale job og har medlidenhed med de undertrykte slavemyrer. At han er forelsket i den sorte Maren Malkepige gør ikke hans liv lettere. Hans figur skal vise, at ikke alle jyder er født onde. Ret skal være ret. Musekterne har et medlem i bandet, som ikke har replikker, fordi han ikke siger noget forståeligt. Kun smaskende og dyriske lyde. Det er marimba-billen Køllekalle. I storyboardet vil man se ham betvinge sit instrument i virtuos stil med alle fire arme og tungen hængende ud af munden. Snudebillen spilles på sjællandsk af Jesper Klein. De øvrige myg og også fluerne er børnestemmer og teen-agestemmer i en blanding. Bierne føler sig højt hævede over alle andre og taler utroligt dannet og overklassepræget. Dronning Flora er et sart og selvforkælet væsen og er ellers ret skikkelig. Prinsesserne er forkælede men friske og livshungrende. Kålormen skal spilles af Christian Sievert, som skal gestalte denne irriterende, selvimponerede evighedsstudent. En godt forklædt tragedie. Oprindeligt et lovende, videnskabeligt talent. Men et eller andet gik galt. Nu lever han beskedent på en lille livrente og forelæser uopfordret om alverdens emner til stor irritation for alle.  Og sådan kunne vi blive ved. Smart at se på og lækkert at høre på, ikke?
יקב בוטיק הוא יקב קטן המייצר מספר מועט של בקבוקים בשנה עם מגע אישי. מקור השם במושג בוטיק - חנות קטנה המתמחה בשיווק לקהל לקוחות מצומצם, בדרך כלל עשיר יחסית. ישנם יקבים המייצרים מאות בודדות של בקבוקים לשנה המגדירים את עצמם כיקבי "מיני בוטיק" ויקבים המייצרים מאתיים אלף בקבוקים בשנה המשאירים את השם. ביקבים אלה מטרת הדבקות בתואר "בוטיק" היא הדגשה של המגע האישי שאותו עובר כל בקבוק. יקבי בוטיק קיימים בישראל משנות החמישים. עד שנות התשעים הגיע מספרם לארבעה בלבד והם היו מוכרים לחוג מצומצם מאוד של חובבי יין ומכרים. מלבד  מטרתם העיקרית, ייצור יין, ממלאים יקבי הבוטיק תפקידים משלימים נוספים כאתרי תיירות ולימוד והפצה של  תרבות היין. תהליכי התרבויות חיצוניות והשפעת תרבות הצריכה האיצו תהליכים של "יישור קו" עם התרבות המערבית במגוון תחומים ובכללם גם בתחום תרבות היין. חובבי היין התרבו ונוצרה דרישה להגדלת הגיוון על המדף. היוקרתיות של ענף היין, הדורשת מכל חובבי היין הפגנת ידע רב והמוגדרת לעתים קרובות כ"אמנות היין", הביאה לאופנה של נסיונות ייצור ביתיים. בעלי כרמים רבים לא מוכרים את כל תנובתם ליקבים המסחריים כפי שנהגו בעבר, אלא מפרישים לעצמם או לבעלי יקבי בוטיק אחרים אחוז כלשהו לטובת ייצור מותג עצמי. כתוצאה מכך נהנים יקבי הבוטיק לעתים קרובות מהחלקים המובחרים ביותר בכרם, אך סובלים מאידך מ"קשיי ילדות" ובעיות נוספות הנובעות מגודל וחוסר מקצוענות.  משנות התשעים ועד היום גדל מספר יקבי הבוטיק בארץ מארבעה בלבד למעל 100. יקבי הבוטיק מייצרים יינות כמעט אך ורק מהזנים המשובחים יותר וכן מנסים להחדיר זנים חדשים למקומות שונים בארץ. זאת על מנת ליצור שוני בינם לבין מתחריהם ולהגדיל את הגיוון, וכן את המכירות, בארץ. במקרים רבים יקבי הבוטיק הם חוות הנסיונות של זנים חדשים ושל סוגי בלנד שונים. מאחר שאיכויות היין השונות נמכרות בדרגות מחיר שונות, אין הכרח בו "הטוב ביותר שורד". כמות העבודה הרבה שנדרשת מבעלי היקבים וההשקעה ההתחלתית הרבה בידע וציוד, קבעה סף של בעלי יקבים בעלי גב כלכלי חזק ומוסר עבודה גבוה. עם זאת קשה עדיין להעריך את רמת השרידות של היקבים מכיוון שרובם בני חמש שנים ופחות. המיתון הכבד מאיים על חייהם של רבים מהיקבים ומומחים מזהירים כי ההיצע יצטמצם חזרה בקרוב.
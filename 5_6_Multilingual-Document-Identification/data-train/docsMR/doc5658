Andreas är son till Torgny Hanson och bror till Alexander Hanson och har växt upp i en familj med starka musikaliska traditioner, bland annat i Frälsningsarméns musikliv. Andreas gick grundskolan vid Adolf Fredrik, Stockholms musikklasser och gymnasium vid Södra Latin, därefter påbörjade han sina studier vid Kungliga Musikhögskolan i Stockholm, där han 1987-93 var elev i trumpetklassen och 1993-96 i dirigentklassen. Värnplikten gjorde han i Arméns Musikpluton 1989 som solokornettist och assisterande dirigent. 1990 anställdes han som solotrumpetare i Stockholms Blåsarsymfoniker och under hösten samma år studerade han trumpetspel i New York för Philip Smith, som är solotrumpetare i New York Philharmonic. 1992 fick Andreas Hanson uppdrag som dirigent hos Stockholms Blåsarsymfoniker. Hösten 1995 studerade han hos Sir Andrew Davis och BBC Symphony Orchestra i London. Studierna fortsatte han hos Carlo Maria Giulini i Milano med betoning på italiensk opera- och orkesterrepertoar under hösten 1995. Han har fått Kungliga Musikaliska Akademins stora utlandsstipendium två gånger och 1999 erhöll han Crusellstipendiet för unga svenska dirigenter. Andreas Hanson innehar det konstnärliga ledarskapet för Marinens musikkår, IGOR Sinfonietta och Opera på fortet. Han har bl.a. dirigerat Mozarts operor Figaros bröllop och Cosi fan tutte, Menottis "Ahmal och de nattliga besökarna", Rehnkvists "Sötskolan" och Rimskij-Korsakovs "Mozart och Salieri". Dessutom har han samarbetat med ett stort antal artister, bland annat Göran Söllscher, Karl Ove Mannberg, Lars Roos, Staffan Scheja, Malena Ernman och Martin Fröst. Andreas Hanson har även anlitats som dirigent i bland annat Ryssland, Polen och Litauen. I England dirigerade han vid uruppföranden av brittisk musik vid BBC Proms 2000. Sedan 1995 är han även lärare i dirigering och orkesterspel vid Kungliga Musikhögskolan i Stockholm. 2004 tillträdde han en tjänst som adjunkt i orkesterdirigering vid samma skola. Från och med 2001 är Hanson musikalisk mentor för Marinens Ungdomsmusikkår i Karlskrona. Bland de orkestrar han har dirigerat finns Kungliga Filharmoniska orkestern, Sveriges Radios Symfoniorkester, Sundsvalls kammarorkester, Västerås Sinfonietta, Gävle Symfoniorkester, Svenska kammarorkestern, Göteborgsmusiken och Dalasinfoniettan, Göteborgs symfoniker, Malmö Symfoniorkester, Norrköpings symfoniorkester och Radiokören. Andreas Hanson invaldes i Kungliga Örlogsmannasällskapet 2008.

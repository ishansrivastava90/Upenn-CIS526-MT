Pada umurnya 17 tahun, Shamsiah berkahwin dengan Yasin Kina tetapi ditinggalkan suami ketika mengandung anak yang kedua. Kedua-dua anaknya meninggal dunia dalam usia yang muda. Beliau telah berkahwin sebanyak lima kali dan perkahwinannya dengan Ibrahim Mohamad adalah yang terakhir. Antara suami Shamsiah adalah Ahmad Boestamam yang merupakan pemimpin bagi Angkatan Pemuda Insaf. Ahmad tidak pernah menceritakan perkahwinan ini dalam mana-mana karya beliau. Perkahwinannya dengan Ahmad terganggu dengan penahanan Ahmad ditahan oleh kerajaan penjajah British pada April 1947 berikutan karyanya Testament Politik A.P.I. yang diharamkan oleh pihak penjajah. Mahkamah mendapati Ahmad Boestamam bersalah dan kemudiannya didenda 1,200 ringgit ataupun 9 bulan penjara. Ahmad membayar denda tersebut dan kemudiannya telah dibebaskan. Shamsiah dikatakan kecewa dengan tindakan Ahmad yang bagi Shamsiah, seorang nasionalis rela meringkuk di dalam penjara. Tindakan Boestamam membayar denda dan tidak rela dipenjara dipercayai puncanya mereka bercerai. Kehidupannya penuh ranjau berduri dan perjuangannya tidak mengira tempat, sama ada di hutan mahupun di pentas antarabangsa. Beliau bersama suaminya, Ibrahim Mohammad, bertugas di China, Indonesia dan Vietnam dalam rangka meniup semangat nasionalisme kepada penduduk Asia Tenggara yang masih di bawah penjajahan. Pada tahun 1956 Shamsiah dan Ibrahim dihantar PKM ke China untuk belajar. Shamsiah terus berada di China menyambung hidupnya dengan bekerja di kilang besi. Beliau memegang berbagai peranan termasuklah bertugas bagi siaran Melayu Radio Beijing antarabangsa. Pada tahun 1965, Shamsiah dan Ibrahim ditugaskan ke Indonesia yang ketika itu mengamalkan NASAKOM iaitu Nasionalisma, Sosialisma dan Komunisma sebagai ideologi kebangsaan di bawah Soekarno. Kehadiran Shamsiah adalah untuk kemudiannya menubuhkan pejabat perwakilan Liga Pembebasan Nasional Malaya di Indonesia. Bekas Pengerusi PKM Musa Ahmad semasa wawancara di RTM pada tahun 1981 menyatakan bahawa Shamsiah telah mencampakkan sendiri anaknya ke sungai untuk mati. Dan dalam Utusan Malaysia pada tahun 1987 seorang yang mengaku sebagai bekas teman sekolahnya telah menyatakan bahawa Shamsiah telah menghempaskan anaknya ke batu setelah mengetahui suaminya menyerah diri kepada polis. Shamsiah menafikan kedua-dua cerita tersebut. Perjanjian itu bukan bermakna pihak kerajaan telah menang di medan perang. Ianya lebih merupakan kejayaan kedua-dua pihak di meja perundingan yang sebelum ini tidak pernah diiktiraf oleh kerajaan sejak perjumpaan di Baling pada tahun 1955 gagal.
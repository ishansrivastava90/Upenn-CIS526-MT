På 1940-talet försökte man även plantera in flera nya trädslag på området, som då tillhörde kyrkan. Boken och den tyska lönnen överlevde, dock inte hickoryn. Under 40-talet upptäckte man även en hemlig hembränningsanläggning nordöst om det öppna kärrplanet, som man idag kan se spår av i form av en grop. Under 1990-talet kom nästa hot mot området. Under introduktionen av X 2000 fann Banverket en risk för sättningar i banvallen. Det nyare av de två spåren skulle stabiliseras, och eftersom mycket av vattnet rinner under järnvägen på sin väg till området var man tvungen att se till att vattnet nu inte istället leddes bort mot Linköping. Man gick så till väga att torven under spåret i ett fyra meter brett och tre meter djupt schakt ersattes med grus, och var tionde meter lades en duk vinkelrätt mot spåren. Detta var ny teknik som tillät att vattnet fortsatte rinna in på området, utan att ledas bort igenom gruset. Förutom tätörten finns flera andra köttätande växter representerade i Kärna mosse. Både rundsileshår och storsileshår förekommer på det öppna kärrplanet, vilka fångar in sina byten med små, slemproducerande körtelhår som sitter på bladöversidorna. Även vattenväxten dvärgbläddra kan man hitta i kärrets blötare delar, där den gula blomman är det enda som sticker upp över vattenytan. På växtens rotlösa undervattensskott sitter små fångstblåsor med vilka den fångar små vattendjur. I juni blommar de första flugblomstret, som med sina insektsliknande blommor sänder ut doftämnen som lockar till sig hanar av en viss stekelart, som sedan för med sig pollen och säkrar flugblomstrets fortplantning. I juli månad blommar kärrknipproten och den väldoftande brudsporren på kärret. I övrigt domineras ytan av halvgräset axag, som är typisk för kalkkärr. Även 16 olika starrarter har påträffats på Kärna mosse, bland annat näbbstarr, hirsstarr, slankstarr och flaskstarr. Även bladvass och gräsull är vanliga. Av de äkta gräsen är darrgräs och blåtåtel mycket vanliga på kärret. I augusti blommar slåtterblomman med späda, vita blommor. Av det svenska namnet förstår man att den med sin blomning visar att slåttertiden är inne. Även ängsvädden är senblommande, och breder ut sig över kärret med sina halvklotformiga, blåvioletta blomsamlingar, men utöver dessa arter har det mesta blommat över. På kärret växer även flera olika sorters kalkgynnade mossor, bland annat signalarten kamtuffmossa och den rödlistade dunmossan. På kärret finner man även två arter av grynsnäckor, smalgrynsnäckan och den rödlistade kalkkärrgrynsnäckan, vilka båda uppmärksammas i Natura 2000. På flera ställen har dock ask men även alm, börjat kolonisera barrskogen och håller på att konkurrera ut granen. Det är möjligt att området i framtiden främst kommer att bestå av ädellövskog.
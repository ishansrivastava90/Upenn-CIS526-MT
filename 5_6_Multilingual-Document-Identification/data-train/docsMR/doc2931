Boeing 737  je najpoužívanejšie a najpredávanejšie osobné dopravné lietadlo všetkých čias. Každé štvrté dopravné lietadlo na svete je Boeing 737 v niektorej svojej verzii. Počas existencie modelu 737 vzniklo 11 verzií tohto lietadla a dve špeciálne medzikontinentálne verzie BBJ, BBJ2. Vo februári 2006 vyrobili 5000 lietadiel typu 737. Najviac lietadiel typu Boeing 737 má americká nízkonákladová spoločnosť Southwest Airlines. História tohto modelu sa začala písať v roku 1967, keď ho začali vyrábať. V súčasnosti tento typ lietadiel na Slovensku používa spoločnosť AirExplore, Central Charter Airlines Slovakia a Travel Service Slovakia, ktorá je sesterskou spoločnosťou českej charterovej leteckej spoločnosti Travel Service. V minulosti tento typ lietadiel používali Air Slovakia, Slovenské aerolínie, Danube Wings a Seagle Air. 737-600 je jednou z troch NG verzií. Základom pre verziu -600 bol model Boeing 737-500. Boeing 737-600 má kapacitu 110 pasažierov v dvoch triedach, alebo 133 v jednotriednom usporiadaní. Priamo mu konkuruje Airbusom A318. Boeing 737-600 má dolet 2 480 km, verzia -600HGW 5 648 km. 737-700/-700ER  je základný model novej generácie, ktorý vo výrobe nahradil predchádzajúcu verziu Boeing 737-300 a z ktorého aj koncepčne vychádza. Je ponúkaný vo verziách 737-700C, -700QC, -700HGW, -700ER a BBJ. Štandardná verzia -700 má pri dvojtriednom usporiadaní kapacitu 126 miest, maximálna kapacita je 149 miest. Priamo mu konkuruje Airbusom A319. Boeing 737-700 má dolet 2 852 km, verzia -700HGW 6 037 km. 737-800 je predĺžená verzia Boeingu 737-700. Vychádza z modelu Boeing 737-400, ktorý v produkcii priamo nahrádza. Pri štandardnom usporiadaní sedadiel ponúka kapacitu 162 pasažierov. Maximálna kapacita je 189 pasažierov. Boeing 737-800 má dolet 3 815 km, verzia -800HGW 5 445 km. 737-900/-900ER  je najdlhšiou variantou v rade 737. Nakoľko Boeing 737-900 nemal dostatok únikových východov v súlade s predpismi FAA, kapacita tohto modelu bola obmedzená na maximálne 189 miest, aby zodpovedala štandardom FAA. Po ukončení produkcie lietadla Boeing 757 bol tento typ nahradený modelom Boeing 737-900ER s novými únikovými východmi a motormi. Je v ponuke aj ako verzia BBJ3. Za celú históriu absolvovali Boeingy 737 viac ako 296 miliónov štartov, odlietali spolu vyše 33 789 letov a odviezli viac ako 12 miliárd cestujúcich. Dĺžka všetkých letov je 403 násobok vzdialenosti Slnko - Zem. Najdlhšou linkou operovanou Boeingom 737 je linka spoločnosti Copa z Panamy do Buenos Aires. Najkratšou linkou je 14 km dlhá trasa medzi ostrovmi Kita Daito a Minami Daito v Japonsku operovaná spoločnosťou Japan Trans Ocean.
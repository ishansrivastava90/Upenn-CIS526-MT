O obstoju družb, društev in združenj na Slovenskem pričajo že dokumentarni zapisi iz 14. stoletja, ki omenjajo delovanje cerkvenih bratovščin, ki so nastale v zvezi z opravljanem verskih obredov. Kasneje so se razvile rokodelcev v mestih in trgih. Najstarejša društva, združbe in združenja so obstajala brez državnih zakonskih predpisov. Delovala so na osnovi društvenih norm, ki so bile zbrane v društvenih redih – društvenih pravilih. Bratovščinski in cehovski redi so najstarejša pravila, ki so urejala pravni položaj društva, položaj članstva in delovanje njihove organizacije. Izpolnjevanje določil cehovskega reda so strogo nadzorovali člani cehovske organizacije. Vlogo državne oblasti pri nastajanju društev so čutili šele tedaj, ko so društva pridobila določen vpliv v družbi in so postala sumljiva absolutističnemu vladarju. Vladar je hotel nadzor nad njihovim delovanjem, zato je uveljavil pravico do potrjevanja društvenih pravil. Do 1848 so še znani primeri, da je vladar zavrnil potrditev društvenih pravil. Z revolucionarnim letom 1848 je prišlo do sprememb pri ustanavljanju društev. Ustavni zakoni so vsebovali člene, ki so urejali pravice do združevanja in odpravo cenzure. S tem je bilo več možnosti za ustanavljanje društev. Patent 17.3.1849 je urejal izvajanje pravice svobodnega združevanja in zborovanja. Še zmeraj so ločevali politična in nepolitična društva. Politična so morala imeti dovoljenje za ustanovitev, nepolitična pa so morala le predložiti političnim oblastem društvena pravila 14 dni pred začetkom delovanja. Nastala so politična, narodna in narodnoobrambna, izobraževalna, kulturno-prosvetna, umetniška, znanstvena, delavska, humanitarna in podporna društva, telovadne organizacije in športna društva ter druga družabna društva. Ob uvedbi šestojanuarske diktature 1929 so prepovedali vse politične stranke, za obstoj in delovanje društva pa je bilo potrebno posebno dovoljenje velikega župana, ki je kot predstavnik politične oblasti presojal o tem, ali je društvo politično ali ne. Razpustili so številna društva. Po objavi novega zakona o društvih je bilo leta 1932 v Dravski banovini registriranih 5626, 1938 že 8211, ob okupaciji 1941 pa 11701 društev. Številčno rast dobrodelnih in podpornih društev je lahko razložiti s tem, da so politične stranke z njimi utrjevale svoj politični vpliv pri preprostem in revnem prebivalstvu. Dobrodelna in podporna društva so posvečala skrb varstvu sirot, mladine, dijakov, študentov, deklet, služkinj z dajanjem podpor, ustanavljanjem ustanov in zavodov za uboge in sirote, z ustanavljanjem kuhinj, zavetišč, počitniških domov in hiralnic. Najštevilčnejši in najbolj dejavni dobrodelni in humanitarni organizaciji sta bili Rdeči križ Dravske banovine s podružnicami po vseh krajih in z organizacijami podmladka po šolah ter Slovenska gasilska zveza s prostovoljnimi gasilskimi društvi in gasilskimi četami po vsej Sloveniji. Po 1. svetovni vojni so slovenska društva v Italiji in Avstriji nadaljevala delo, vendar je bila njihova dejavnost zaradi političnega razvoja ter italijanskih in nemških nacionalističnih pritiskov vedno bolj otežena. Slovenski izseljenci so začeli v tujini ustanavljati kulturno-prosvetna in podporna društva že v 19. stoletju, največ jih je nastalo v ZDA, kamor je bilo gospodarsko izseljevanje Slovencev največje. Kulturna društva so imeli tudi Slovenci, živeči v Beogradu in Zagrebu. V sedanjem času je v Sloveniji ustanovljenih ogromno društev, vsako leto pa se jim pridružijo nova, s pomočjo katerih se razvija društveno, bogato, življenje na slovenskem. Konec 18. stoletja so ustanovili bratovske skladnice, organizacije za pomoč ostarelim in bolnim rudarjem.
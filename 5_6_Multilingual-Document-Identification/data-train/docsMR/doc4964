Era o segundo fillo na familia, un neno moi débil e enfermizo, aínda que creceu normalmente. Con cinco anos xa sabía ler, e comezou a ler moito e con avidez, porque xa naqueles anos se manifestaron nel un carácter observador pouco común, cun desexo de aprender ata as causas orixinarias de cada fenómeno. En 1900 abríronse en Kriukov uns grandes talleres ferroviarios, ós que foi trasladado o seu pai, onde o fixeron oficial pintor e, ó pouco tempo, contramestre do taller de pintura. Kriukov, cunha poboación de 10.000 habitantes, era un suburbio da importante cidade industrial de Kremenchug, situada ás beiras do río Dniéper. O seu fillo ingresou na escola urbana de Kremenchug, onde se estudaba seis anos. O programa docente da escola era moi completo, pero os alumnos non podían matricularse nos graos superiores do instituto. Makarenko seguiu estudando con brillantez. A súa erudición e coñecementos dos clásicos rusos e estranxeiros eran asombrosos para un mozo da súa idade. Coñecía con profundidade filosofía, astronomía e as ciencias naturais. En 1904, con dezaseis anos, terminou o instituto con sobresaliente en tódalas materias, ingresando despois nuns cursos pedagóxicos dun ano que preparaban mestres para as clases de párvulos. Na primavera de 1905 Makarenko terminou o cursiño dun ano, e no outono empezou a traballar como mestre na escola ferroviaria primaria, enclavada no recinto dos talleres ferroviarios onde traballaba o seu pai. Era un extraordinario profesor. Non só tiña moitos coñecementos, senón que tamén sabía transmitilos con mestría. Ensinaba a pensar e a razoar. Porén, non se fixo un bo educador rapidamente. Custoulle grandes preocupacións un erro cometido no seu terceiro curso como profesor. Facendo o balance dun dos trimestres, decidiu facer un experimento. Calculou a cada discípulo a puntuación media e, en correspondencia coa escala obtida, distribuíu os postos do primeiro ó último. A folla de notas co último posto recibiuna un neno que, como se soubo despois, non ía atrasado por preguiceiro, senón porque estaba moi enfermo de tuberculose. A amargura do pequeno foi tan grande que mesmo se agravou a súa doenza. Na formación espiritual do novel pedagogo influíron moito os axitados acontecementos políticos daqueles anos. A revolución de 1905 retumbou como un eco temible en tódolos rincóns de Rusia, excitando as mentes, espertando a conciencia e chamando á loita contra a autocracia zarista. En Dolinskaia, como antes en Kriukov, Makarenko encabezou un círculo revolucionario e educativo. Ademais dos intelectuais, pertencían tamén ó círculo uns cantos obreiros ferroviarios, que se reunían os domingos nunha fraga próxima á estación. Falando nestas reunións, Makarenko criticaba apaixonadamente a autocracia, falaba da necesidade de realizar transformacións revolucionarias, da liberdade e da democracia. En 1914 abriuse en Poltava o Instituto Pedagóxico, que preparaba mestres para as escolas de segundo grao. Makarenko, que nunca abandonara a paixón polo estudio, enviou inmediatamente a Poltava a súa solicitude e, aprobando brillantemente os exames de ingreso, matriculouse como estudante. Ingresou no instituto sendo xa un home maduro, con 26 anos, e empezou no acto a estudar profunda e sistematicamente a pedagoxía e a literatura histórica e filosófica. En 1917 Makarenko terminou o primeiro curso con medalla de ouro, e puido ocupar cargos de dirección nas escolas de segundo grao. Unha nova etapa na vida de Makarenko, como na de millóns de persoas, comezou coa Revolución de Outubro. Ante os ollos da humanidade estupefacta realizouse o que moitos intelectuais rusos soñaran durante moitos anos. Coa sociedade, as persoas comezaron a transformar tamén a súa propia psicoloxía, limpando a súa conciencia da servil fe na omnipotencia da riqueza persoal, desembarazándose do medo polo mañá, converténdose a confianza e a axuda recíprocas en garantía dos futuros logros comúns. A comezos de 1918 Makarenko regresou á mesma escola na que trece anos antes empezara a súa labor pedagóxica. A escola ferroviaria de Kriukov fora transformada en escola de segundo grao, sendo nomeado director Makarenko. Pero os imperialistas desataran a guerra civil contra os soviets, e no lugar onde traballaba estaban presentes as bandas contrarrevolucionarias e os ocupantes alemáns. Só nas postrimerías de 1919 o Exército Vermello liberou definitivamente Kremenchug e Kriukov, e a comezos de 1920 o poder soviético puido establecerse en toda Ucraína. En agosto de 1919 Makarenko trasladouse a Poltava, onde se fixo cargo da dirección da escola primaria. Ó ano seguinte, a causa da falta de locais, na escola que dirixía Makarenko aloxouse a sección provincial de economía nacional. A primeira metade do día traballaban na escola os funcionarios deste departamento e, na segunda metade, acudían os nenos. Estudar, e moito menos facer experimentos creadores naquelas condicións, era moi difícil. Sen saber que facer nin como abordar ós educandos, Makarenko e os seus poucos auxiliares recurriron ós libros de pedagoxía, pero a teoría pedagóxica respondía ás preguntas apremiantes da vida práctica cun silencio de ultratumba. Viu entón claro que non necesitaba fórmulas librescas que, de todos xeitos, non podería adaptar a aquela situación, senón unha análise propia e concreta. "Era a primeira vez que me atuban", di Makarenko en Poema pedagóxico. Colérico e ofendido, levado á desesperación e ó frenesí por tódolos meses precedentes, lanzouse sobre Zadorov. Abofeteouno con tanta forza, que vacilou e foi caer contra a estufa. Golpeouno por segunda vez e, agarrándoo polo pescozo e erguéndoo, pegoulle unha vez máis. Esta foi, naturalmente, unha saída violenta ás emocións. Desde o punto de vista de moitos teóricos, un absurdo pedagóxico. Pero o caso foi que o influxo emocional, precisamente, venceu a indiferenza e o descaro do quinteto de colonos. Comprenderon que para devolverlles unha fisionomía humana, o educador xogárase a unha carta o último, a propia vida, que era o único que lle quedaba por xogarse. As primeiras solucións teóricas foron apoiadas polos feitos. En primeiro lugar, emprendeuse a ofensiva contra a necesidade. En marzo de 1921 había na colonia 30 mozos, a maioría vagabundos mal vestidos, famentos e sarnosos. Makarenko sabía que, esporeados pola fame, os seus pupilos, baixo diversos pretextos, ían regularmente á cidade, facendo das súas. Pero comprendendo que nos primeiros momentos sería imposible prohibir este procedemento de encher o estómago, non preguntaba ós colonos sobre a verdadeira procedencia dos saqueos. Para terminar dunha vez co roubo esixíase unha determinada situación pedagóxica, e Makarenko agardaba o momento propicio. Entre tanto, comezaron tamén os roubos na colonia. Desapareceu do caixón da mesa de Makarenko os cartos que constituían o soldo de seis meses de tódolos educadores. Na reunión xeral, rogou devolver os cartos porque podía ser acusado de malversación. Despois da reunión, dous educandos comunicáronlle en secreto que eles sabían quen collera os cartos, pero que non o denunciarían, que probarían a convencelo polas boas. Pola mañá, o botín apareceu tirado na cuadra. Dous días despois, alguén descerraxou a porta da despensa e levou tódalas reservas de comestibles gardadas para a festa e unhas cantas latas de lubricante para os rodamentos. Os colonos non comprendían que lles roubaran a eles. Con moitas dificultades a causa do racionamento, os educandos lograron subministracións de touciño e mesmo doces, e os gardaron na despensa da colonia. Pero aquela mesma noite todo desapareceu de novo. -Como, mozos?!, e Kostya Vetkovski saltou do seu asento. Temos que ver con iso nós ou non?! -Temos que ver!, apoiou a Kostya toda a colonia. Chegara por fin o momento favorable. Obtida a primeira vitoria, Makarenko seguiu levando adiante novas reservas da súa innovadora pedagoxía. A súa idea principal era lograr unha viraxe decisiva na batalla, conseguir que a noción noso se fixase definitivamente na conciencia dos colonos e se convertese no punto de partida de todo o traballo educativo posterior. Baixo a influencia dos razoamentos persuasivos de Makarenko, os educandos chegaron a interesarse pola economía da colonia, emprendendo o traballo nos seus campos, hortas e no xardín frutal. Ampliando a conciencia que tiñan de noso, os colonos puxeron baixo a súa protección a fraga estatal máis alá das súas posesións, colocando gardas no camiño, onde cada noite se cometían roubos e asasinatos, e lanzándose a unha ofensiva contra os kulaks locais e os augardenteiros furtivos. -Entón, resulta que Gorki é coma nós? Iso si que é formidable! A vida de Máximo Gorki -escribe Makarenko en Poema pedagóxico- pasou a formar parte da nosa vida. Algúns dos seus episodios chegaron a ser entre nós elementos de comparación, fundamentos para os alcumes, pancartas para as disputas, escalas para a medición dos valores humanos. Makarenko, Anton Makarenko, Anton Makarenko, Anton
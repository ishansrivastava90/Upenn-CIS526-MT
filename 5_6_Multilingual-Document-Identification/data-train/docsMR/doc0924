Op strategisch belangrijk beschouwde Luik en ten zuiden van Maastricht. Daarbij werden twee bruggen over het Albertkanaal intact veroverd zodat het VIde leger onder leiding van generaal Walter von Reichenau vrij doortocht had naar België en alzo de zuid-flank van het Belgisch leger bedreigde. Om een Nederlandse capitulatie af te dwingen, besloot het Duitse opperbevel om de stad Rotterdam te bombarderen, en wel zonder de bewoners te laten evacueren. Het bombardement vond plaats terwijl onderhandelingen over een capitulatie, afgedwongen met het dreigement van een bombardement, reeds gaande waren. Onder dreiging dat meer steden dit lot zouden volgen, capituleerde de Nederlandse bevelhebber generaal Winkelman. Student heeft later verklaard dat het bevel de aanval af te blazen de reeds opgestegen vliegtuigen niet meer heeft bereikt. Tevens had Student zelf slechts gevraagd om een tactisch Stuka-bombardement op de Nederlandse stellingen, aldus de generaal zelf. Enkele uren voor de bommen vielen, heeft Student het bevel overgedragen aan een andere generaal. Hij zou nog wel vuurpijlen hebben laten afschieten om de vliegtuigen met hun dodelijke lading terug te laten keren, maar dit teken is niet begrepen of gezien door de piloten. Daags na de inname van de smeulende resten van Rotterdam was Student aanwezig bij een overleg tussen Duitse en Nederlandse militairen, toen op straat geweervuur klonk. Toen hij poolshoogte nam bij een raam werd hij getroffen in het hoofd, na een schot van een Duitse militair. Hij overleefde dit bizarre incident doordat een Nederlandse chirurg, dr. Van Staveren, met grote bekwaamheid de eerste van een serie operaties uitvoerde, maar zijn herstel nam meer dan 9 maanden in beslag. In 1941 leidde Student vervolgens ook de aanval op Kreta, met wederom een grote luchtlandingsoperatie. Het eiland werd veroverd, maar ten gevolge van het onverwacht felle verzet van partizanen en gealliëerde troepen, tezamen meer dan 40.000 manschappen, vonden meer dan 6.650 paratroepen de dood. Hitler besloot hierop geen paratroepen meer in te zetten bij grootschalige operaties en zag onder meer af van een invasie van Malta. Nadien werd Student overgeplaatst naar Italië en vervolgens naar Frankrijk, waar hij met zijn troepen verdreven werd door de landingen in Normandië in 1944. Student werd de commandant van het 1e Parachutisten Leger en nam in die hoedanigheid deel aan de tegenaanval tegen de geallieerde Operatie Market Garden. Het was het tweede drama in Nederland, waarbij na Rotterdam, in een stedelijk gebied, ditmaal Arnhem, veel burgerslachtoffers te betreuren waren.  Na een kort verblijf aan het oostfront in Mecklenburg, waar de Russen niet konden worden tegengehouden, werd Student op 8 mei 1945 door de Britten in Sleeswijk-Holstein gevangengenomen. Student werd voor een militair tribunaal geleid en veroordeeld voor een aantal feiten die betrekking hadden op de behandeling van Britse krijgsgevangenen. Om zijn misdaden tegen de burgerbevolking is hij nooit gedagvaard. Hij is nooit uitgeleverd aan Griekenland daar de naoorlogse Duitse regering nooit staatsburgers, zij het voormalige militairen, zij het oorlogsmisdadigers of anderszins, heeft uitgeleverd om in het buitenland terecht te staan.
Prijelaz seizmičkog vala iz jedne u drugu sredinu različitih akustičkih impedancija čini se da bi morao imati za posljedicu razdvajanje tih sredina duž granice, jer, sukladno temeljnom fizikalnom zakonu o očuvanju energije, ukupna energija vala prenesena u drugu sredinu mora biti jednaka energiji koja dolazi na granicu dviju sredina. Objašnjenje tog prividnog paradoksa nalazi se u činjenici da se sva energija seizmičkog vala, koji dolazi na granicu dviju sredina, ne prenosi u potpunosti u drugu sredinu, nego se, ovisno o svojstvima tih sredina, dio energije na njihovoj granici reflektira i nastavlja širiti unutar sredine iz koje je val došao. Pritom je reflektirana energija jednaka energiji potrebnoj da se održi jednaka brzina gibanja čestica s obje strane granice i tako spriječi razdvajanje dviju sredina različitih akustičkih svojstava. Prema tom izrazu, predznak koeficijenta reflektiranja, R, ovisi o relativnim veličinama akustičkih impedancija sredina smještenih s jedne i druge strane granice, odnosno reflektora. Ako je gornja sredina na tom prikazu “mekša”, tj. ako ona ima manju akustičku impedanciju od donje sredine, razlika impedancija u brojniku gornjeg izraza je pozitivna, te se od te granice seizmički tlačni val reflektira kao tlačni val. Ako je, međutim, koeficijent reflektiranja negativan, polaritet tlačnog vala se nakon reflektiranja mijenja, odnosno reflektirani val se dalje nastavlja širiti kao vlačni val. Za slučaj ekstremno “tvrde” donje sredine na sl.4-26, čija je akustička impedancija mnogo veća od akustičke impedancije gornje sredine, veličina koeficijenta reflektiranja približno je jednaka svojoj teorijski najvećoj vrijednosti +1. U fizikalnom smislu to znači da je otpor daljem gibanju čestica na donjoj strani granice beskonačno velik te da je svako gibanje čestica u donjoj sredini praktički onemogućeno. Pritom tlak na čestice u gornjoj sredini u neposrednoj blizini granice stalno raste sve dok ne postane dvostruko veći od svoje izvorne vrijednosti. Na taj način povećani tlak uzrokuje gibanje čestica u suprotnom smjeru, tj. prema područjima smanjenog tlaka unutar gornje sredine nastalog “razrjeđivanjem” čestica u njoj. Tako izazvana gibanja čestica izravno utječu na porast tlaka koji se širi u smjeru od granice, uzrokuje pomake novih čestica i, konačno, uzrokuje širenje reflektiranog vala unutar gornje sredine. Amplituda reflektiranog seizmičkog vala, zahvaljujući pojavi “totalnog” reflektiranja, jednaka je amplitudi ulaznog vala, te se postojanje vala s dvostruko većom amplitudom u neposrednoj blizini granice objašnjava jednostavnom superpozicijom ulaznog i reflektiranog vala.     Drugi ekstremni slučaj čini reflektor, smješten na granici gornje, akustički veoma “tvrde”, i donje veoma “mekane” sredine, kad donja sredina praktički ne pruža nikakav otpor gibanju čestica. Brzina gibanja čestica će se zato u donjoj sredini u blizini reflektirajuće granice podvostručiti, a čestice u gornjoj sredini “razrijediti”. Izravna posljedica toga je nastanak vlačnih naprezanja u gornjoj sredini i promjena polariteta reflektiranog vala u odnosu na upadni val. Kao što je pokazano na sl.4-27, svaka granica među različitim slojevima u podzemlju reflektor je na kojem se jedan dio energije seizmičkog tlačnog vala reflektira, a drugi dio prenosi u dublje slojeve. Na svakom od tih reflektora koeficijent prijenosa, T, jednak je vrijednosti koeficijenta reflektiranja, R, uvećanoj za 1, što zapravo znači da je amplituda prenesenog tlačnog vala veća od amplitude ulaznog tlačnog vala, te je zbroj amplituda reflektiranog i prenesenog vala redovito veći od amplitude ulaznog vala. Budući da energija tlačnog vala prenesenog u drugi sloj, sukladno zakonu o očuvanju energije, ne može biti veća od energije ulaznog tlačnog vala, objašnjenje tog prividnog paradoksa treba potražiti u činjenici da se u tom slučaju seizmički val širi u slojevima različitih akustičkih impedancija. Tako će prelazak tlačnog vala iz “mekšeg” u “tvrđi” materijal za posljedicu imati porast amplitude tlačnog vala uz istovremeno smanjenje brzine gibanja čestica, odnosno smanjenje veličine njihova pomaka u “tvrđem” materijalu. Drugim riječima, koeficijent prijenosa za seizmički val koji dolazi iz “mekšeg” materijala jednak je 1+R ako se promatra amplituda tlaka, odnosno 1-R, ako se promatra amplituda funkcije koja opisuje brzinu gibanja čestica. Ondje gdje su se tijekom procesa sedimentacije naglo mijenjali taložni uvjeti, ili je dolazilo do kraćih ili duljih prekida sedimentacije, formirale su se slojne plohe iste geološke starosti. Seizmički valovi na svom putu podzemljem dolaze do tih ploha, reflektiraju se i vraćaju na površinu, te su registrirana vremena nailazaka snimljenih seizmičkih refleksa odraz vremenski točno definiranih geoloških zbivanja, dok su njihove amplitude ovisne o fizikalnim svojstvima slojeva s obje strane slojnih ploha te upućuju na njihov litološki sastav.
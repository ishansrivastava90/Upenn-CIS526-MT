Tysklands genforening var en nøglebegivenhed under afslutningen af Den kolde krig og betegner genforeningen af Vesttyskland og DDR, ved at DDRs territorium blev indlemmet i Forbundsrepublikken Tyskland. Da staterne blev officielt genforenet den 3. oktober 1990 sluttede en fyrre år lang deling. Genforeningen blev muliggjort gennem Berlinmurens fald i slutningen af 1989 og de europæiske kommunistiske regimers sammenbrud. Den tyske demokratiske Republik var derimod et totalitært kommunistisk diktatur styret af SED og i realiteten en sovjetisk satellitstat i lighed med bl.a. Polen, Ungarn og Tjekkoslovakiet. DDR blev medlem af Warszawapagten. Overvågningspolitiet Stasi overvågede alle sider af borgernes liv. Staten havde en kommunistisk kommandoøkonomi. Tyskland blev et af de vigtigste konfliktområder under den kolde krig, fordi "Jerntæppet" gik tværs gennem landet. Begge stater opretholdt et stort forsvar, og grænsen mellem dem var den bedst bevogtede grænse i verden. DDR byggede fra begyndelsen af 1960'erne Berlinmuren for at forhindre sine egne borgere i at undslippe regimet. Forholdet mellem staterne var meget fjendtligt, og Vesttyskland anerkendte ikke DDR og førte en sanktionspolitik mod stater, som gjorde det, frem til begyndelsen af 1970'erne. De fleste af Vesttysklands allierede valgte derfor også at anerkende Vesttyskland som den eneste lovlige tyske stat. Med nye østpolitik'' fandt der en vis afspænding sted i forholdet mellem staterne, uden at det indebar nogen ændring af forholdene for indbyggerne i DDR. Årene mellem 1982 og 1989 blev i DDR præget af en stadig mere prekær økonomisk situation. Staten var i realiteten bankerot, og både det politiske og det økonomiske system havde i manges øjne spillet fallit. I denne periode opstod flere borgerrets- og menneskerettighedsgrupper, som gik ind for mere politisk frihed. Antallet af mennesker, som ikke troede på kommunisternes evne til reform eller på DDR`s eksistensberettigelse, voksede. DDR-regeringen forsøgte at afværge en tilspidsning af situationen gennem at komme folket delvis i møde, f.eks. gennem nye rejsebestemmelser. Disse tiltag var imidlertid helt utilstrækkelige. Samtidig insisterede regimet på at opretholde gamle mønstre og planlagde en pompøs fejring af 40-årsdagen for DDR`s eksistens til trods for de omfattende protester i hele landet. Så sent som i 1989 sagde statsrådsformand Erich Honecker også, at Berlinmuren ville stå i hundrede år til. Situationen førte til strid i SED-ledelsen om, hvordan regimet skulle reagere. 18. oktober trådte Erich Honecker efter opfordring fra politbureauet tilbage fra alle politiske hverv "af helbredsårsager", og blev takket for sit "politiske livsværk". Hans efterfølger blev Egon Krenz. I november blev der dannet et nyt politbureau, og Hans Modrow blev valgt til ny formand for ministerrådet. Disse ændringer og reformer kunne imidlertid ikke standse oprøret i befolkningen. Fra 3. november kunne DDR-borgere uden formaliteter udvandre over Tjekkoslovakiet, og der kom en ny flugtbølge. 4. november fandt den største demonstration i DDR`s eksistens sted på Alexanderplatz i Berlin med omkring en million deltagere. Demonstrationen blev sendt direkte i fjernsynet. 7. november gik regeringen og politbureauet af. I begyndelsen af december blev SED`s "førerrolle" strøget fra forfatningen i DDR, og der blev indledet efterforskning af tidligere SED-funktionærer, bl.a. Erich Honecker. Egon Krenz trådte tilbage fra alle politiske hverv og blev efterfulgt af Manfred Gerlach. 7. december kom der "rundbordssamtaler" mellem de tidligere blokpartier og oppositionsgrupper. To dage senere blev den reformorienterede Gregor Gysi ny partiformand i SED. I midten af juli blev Treuhandanstalt grundlagt. Dens opgave var at afhænde al Volkseigener Betrieb. 20. september vedtog både Folkekammeret og Forbundsdagen traktaten om genforening. I Folkekammeret stemte 299 af 380 medlemmer for traktaten, i Forbundsdagen stemte 442 af 492 for traktaten. I Forbundsrådet blev traktaten enstemmigt vedtaget. Samtidig med den indretyske udvikling arbejdede den føderale regering for at opnå accept áf genforeningen hos andre stater, særligt de fire tidligere besættelsesmagter som stadig havde beholdt visse rettigheder. 14. februar 1990 var udenrigsministrene fra Vesttyskland og DDR mødtes med udenrigsministrene fra USA, Sovjetunionen, Storbritannien og Frankrig for at diskutere ydre aspekter ved genforeningen. Specielt blev Tysklands østgrænse diskuteret. Den tyske regering havde til da forbeholdt sig retten til at holde spørgsmålet åbent. Senest i sin ti-punktsplan for genforening havde Kohl ladt spørgsmålet være åbent. Sejrsmagterne forlangte imidlertid en formel anerkendelse af denne grænse. Til betydelige protester indenfor sit eget parti valgte Kohl modvilligt at indgå den tysk-polske grænsetraktat, som anerkendte Polens anneksion af østlige dele af Tyskland. Under et besøg hos Gorbatjov i Kaukasus klarede Kohl og hans udenrigsminister Hans-Dietrich Genscher at opnå, at Sovjetunionen gav afkald på alle rettigheder over for Tyskland. Dermed kunne det nye Tyskland selv bestemme over spørgsmål som alliancetilhørighed og dermed opfylde USA's ønske om fortsat NATO-tilknytning for det genforenede Tyskland. Dermed var spørgsmål, som stod i vejen for genforening, ryddet af vejen. 12. september gik USA, Sovjetunionen, Storbritannien og Frankrig med på en tysk genforening i "to plus fire-samtalerne". Efter genforeningen blev delstaterne Brandenburg, Mecklenburg-Vorpommern, Sachsen, Sachsen-Anhalt og Thüringen grundlagt på ny. Den genforenede by Berlin blev en egen delstat og ny hovedstad i Tyskland. Næringsbyggerne i DDR var også stærkt nedslidte og utidssvarende. Strukturændringerne førte til, at storvirksomhederne blev opløst og delt i små og middelstore virksomheder, og mange virksomheder blev nedlagt. Vesttyske selskaber var ikke interesserede i at overtage og videredrive selskaber i det tidligere DDR. Ofte blev DDR-selskaber købt billigt og nedlagt for at udradere en potentiel konkurrent. Nedlæggelsen af arbejdspladser var meget omfattende. Genforeningen både var og er for den tyske stat en stor økonomisk belastning. Estimater strækker sig fra 250 milliarder euro i direkte overføringer til 1,25 billioner euro totalt. Økonomer peger specielt på lønudviklingen i det tidligere DDR som grund til den langsomme økonomiske udvikling. Gennem at vesttyske fagforeninger og arbejdsgiverforeninger forhandler  om lønnen også i det tidligere DDR, stiger lønnen hurtigere end produktiviteten, noget som svækker konkurrencedygtigheden for den eksisterende industri og fører til, at vesttyske og udenlandske virksomheder ikke investerer i det tidligere DDR. Selv efter genforeningen bliver der peget på, at det stadig eksisterer en "mur i hovedet" på mange mennesker. Øst-vest-tænkning er stadig udbredt, og en del indbyggere i det tidligere DDR, ofte tidligere kommunister og statsansatte, som mistede deres job i forbindelse med demokratiseringen, hævder ofte at blive set på som andenrangsborgere. Efter genforeningen er spor af DDR blevet fjernet i mange sammenhænge. Gader og byer er blevet omdøbt, bygninger revet ned og tidligere kommunistiske DDR-ledere og højere tjenestemænd stillet for retten.
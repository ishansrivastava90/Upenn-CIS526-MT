Kubos šokių salonuose, vadinamuose „Casinos“,  XX – jo amžiaus viduryje buvo praktikuojamas Son ir Cha cha cha šokimas rate. Toks šokimo būdas tapo itin populiarus ir iš jo gimė naujas šokis – „Rueda de cha cha cha“. Kai kazino buvo uždaryti, žmonės nesiliovė susirinkimo vietų vadinti „casino“ ir pavadinimas tiesiog „prilipo“. Buvo perimta daugelis figūrų iš Son šokio, taip pat tokių Afro – kubietškų šokių kaip „Guaguancó“ ar „Mambo“.  Partneriai ėmė keistis ratu vienas su kitu ir tai tapo tikra choreografijos revoliucija. Štai taip atsirado visiškai naujas šokimo būdas, kuris atnešė tam tikrą perversmą. Casino muzika tapo vis populiaresnė. Vėliau susipynė skirtingi muzikos stiliai ir šokių manieros.  Pagaliau 1956 – aisiais metais bendrą šokį keletas porelių pradėjo šokti pagal tuo metu populiarią muziką, štai taip ir išsivystė Rueda de Casino. Šio šokio atsiradimas pradėjo naują revoliuciją Kubos gatvėse. Rueda de Casino tapo neatsiejama kubietiško gyvenimo dalimi. Tai buvo efektingas ir gražus šou žiūrovų akims. Kiemuose buvo rengiami geriausios „Rueda de Casino“ šokančios poros konkursai. Poros, kurios neteisingai padarydavo tam tikras šokio figūras, buvo pašalinamos iš rato – taip likdavo tik geriausieji. Šokti šį šokį buvo renkami patys talentingiausi, dėl to patekti į Ruedos ratą – didžiulė garbė. 1.Rueda de Cuba 2.Rueda de Miami Šiais laikais rueda yra žinoma ir populiari beveik visose šalyse. Ruedos šokis yra labai inertiškas, todėl tam tikroje vietovėje žmonės jai suteikia naujų spalvų, t.y sukuria naujas figūras, kurios atspindi kultūrinę realiją. Pavyzdžiui, Čilėje galime pamatyti judesį, kuris yra vadinamas „Entel Chile“. Jo metu parodijuojamas žmogus, kalbantis telefonu. Klausiate kodėl? Nes „Entel“ yra didžiausia telefonų kompanija Čilėje. Majamyje yra figūra vadinama – Balsero, kuri imituoja bangavimą. Pasirodo, „Balsero“ yra žmogus, kuris atplaukia į JAV valtimi ar balza. Tokio judesio Čilėje nesurasime, nes niekas į ją nenusigaus valtimi.  Šokėjų patogumui stengiamasi standartizuoti šokio figūras ir pavadinimus, kad jie būtų sėkmingai adaptuoti visose ruedą šokančiose šalyse. Taigi galima tikėtis, jog ateityje „Rueda de casino“ gerbėjai iš viso pasaulio kuo puikiausiai supras vienas kitą ir galės sušokti bendrą ruedos šokį. Rueda – tai ne šokio elementų rinkinys, o emocijų ir žaismingumo kupinas kubietiškas šokis.
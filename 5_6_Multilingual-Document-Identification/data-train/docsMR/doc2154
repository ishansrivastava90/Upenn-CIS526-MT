Van zijn 16de tot zijn 19de jaar werkte hij overdag als leerjongen bij Edouard Steyaert & Zoon, Kunstglasschilders en Tekenaars’ te Brussel en het is daar dat hij de kunst van het ‘glas schilderen’ leerde. In 1931 begon hij als enige kunstglasschilder bij Jules Vosch, schilder en kunstglasschilder te Elsene te werken en verving hij Jules' vader, die naar Frankrijk vertrok. Hij realiseerde in deze periode onder andere een glasraam voor de Kapel van Kardinaal Mercier, Sint-Romboutskathedraal te Mechelen, waar hij het portret van de kardinaal schilderde. De glasramen geproduceerd in het atelier werden uiteraard door Jules Vosch ondertekend. Tussen 1934 en 1939 schilderde hij stillevens, en portretten van zijn vrouw Simone Legros en van haar grootouders en vader. Tijdens de oorlogsjaren schilderde hij minimum 10 schilderijen waarvan landschappen, religieuze taferelen, portretten van zijn vrouw, kinderen, en een zelfportret. Van 1947 tot eind 1949 restaureerde hij in het atelier van Jules Vosch het grootste glasraam van de Sint Michiel en St. Goedele kathedraal in Brussel, en in 1950 na de geboorte van zijn vierde kind Veronique, werd hij voor dit werk gedecoreerd door de Belgische Staat. In datzelfde jaar stelde hij het schilderij met het portret van Staf Nees, Mechelse beiaardier tentoon bij de Sint Lucasgilden te Mechelen. Hij realiseerde de glasramen voor de Sint Bernadinekerk te Ottawa, Santa Cruz, Bakwanga en voor de Sint Georges kerk in de Verenigde Staten. Om de seminariestudies te betalen van zijn zoon ontwierp en realiseerde hij de kerkglasramen voor de Kapel Pius X te Gembloux-Bothey Mazy en stelde ze voor hun installatie tentoon in de Sint Jozefskring, te Mechelen. In 1958 ontwierp hij tekeningen voor het beeldhouwen van Mechelse meubels. In 1959 verliet zijn vrouw hem met de drie oudste kinderen en de scheidingsprocedure startte. Zijn loon bij werd in beslag genomen en hij werd gedwongen om zijn ontslag bij Jules Vosch in te dienen. Zijn jongste dochter werd door het gerecht aan hem toegewezen. In 1961 realiseerde hij de kerkglasramen voor de kerk van Balâtre-Saint Martin. Hij startte met de restauratie van de glasramen voor de kerken te Veurne, Ieper, Koksijde en Kasterlee. Hij werkte ook voor officiële gebouwen, ministeries, stadhuizen en justiepaleizen. In 1963 had hij geen werk en was hij verplicht om zes maanden bij zijn klanten –glasbedrijven- als loodzetter te gaan werken. Vanaf 1964 begon hij nog enkel voor particulieren te werken vooral uit eigen streek, maar ook uit andere Belgische provincies. Zijn internationale klanten kwamen uit Nederland, de Verenigde Staten, Canada en Mexico. Tot aan zijn overlijden in 1982 was zijn atelier gevestigd aan de Louizastraat te Mechelen.
É característico o tronco gris, máis escuro sempre pola parte superior có papo e o ventre, que pode ser case branco nalgunhas razas. Unha lista negra estreita vai da base do bico negro e ganchudo, pasando por sobre dos ollos ata a zona dos oídos, onde se fai algo máis ancha. En máis das variedades esta máscara facial ten unha beira branca  estreita. As alas, relativamente anchas e arredondadas, son negras. Cando están pousados amosan unha pequena mancha branca nas alas, ou dúas nalgunhas subespecies. A  área dos ombreiros ten unha beira clara, as veces branca pura. As remeiras secundarias teñen tamén as beiras brancas. A cola ten unha coloración contrastada negra e branca. O picanzo real do norte ten cando voa un aspecto branco-gris-negro, no que destacan a cola longa e, en xeral, arredondada, branca e negra e a mancha branca das alas. O dimorfismo sexual e pouco marcado, limitándose a pequenas diferencias de coloración. As femias teñen unha plumaxe menos contrastada, coas partes brancas de alas e cola máis pequenas e menos delimitadas da zona negra. As áreas que no macho son de cor negra pura poden ter un Tono máis acastañado nas femias. As plumas remeiras primarias dos exemplares novos  teñen unha orla ancha branca e o seu bico non é negro, senón castaño,  con tons ocres na parte inferior. Voan desde un punto de espreita a outro cun voo en forma de arco, que recorda algo o dun gorrión. Pouco antes de chegar o punto de destino fan unha elevación brusca. Cando se desprazan distancias longas, fano cun voo dereito e moi rápido.. Poden planear ou voar a vela tramos curtos. A zona de invernada solápase en parte coa de cría, aínda que en xeral se atopa máis ó sur e, en Europa, cara o noroeste, o que fai que no inverno aparezan nas illas Británicas. Se atopa hábitats axeitados pode criar ata alturas de máis de 2000 m. sobre  o nivel do mar. Mata as presas con fortes golpes do bico, e adoita espetalas despois en espiñas ou suxeitalas nunha galla das polas, o que lle facilita o despece do cadáver e o almacenamento e vixilancia das presas. Unha despensa chea xoga tamén un papel importante na escolla dunha parella..  O papel das imitacións do canto doutros paxaros na caza non está ben estudado, aínda que é posible que as imitacións lles sirvan para atraer a posibles vítimas. Son paxaros diúrnos, con períodos de actividade ocasionais durante o crepúsculo, sobre todo coincidindo coa presenza de enxames de insectos. Pasan máis do día no lugar de espreita. Descansa entre o mato mesto ou entre as agullas de coníferas novas. Gustan de durmir, se os atopan, en agrupacións mestas de Juniperus communis. Báñanse moi frecuentemente, mergullando o corpo enteiro na auga. Despois de comeren, limpan o bico fregándoo contra unha pola. Segundo as poboacións compórtanse coma aves sedentarias ou coma migradores de longa ou curta distancia. Os exemplares que crían máis ó norte pasan o inverno na súa maior parte nos territorios dos que crían máis ó sur, mentres que estes vagabundean nunha área máis ampla ou se trasladan a lugares máis acolledores climática ou nutricionalmente. As rutas migratorias non son uniformes. Os movementos migratorios adoitan ser postos en marcha pola escaseza de alimentos, sendo en xeral as femias as primeiras en marcharen cara a zonas máis cálidas. Acadan a madureza reprodutora contra o final do primeiro ano de vida, aínda que moitos non se reproducen ata o segundo. Forman parellas monógamas estacionais, aínda que se dan copulas ocasionais entre femias xa emparelladas e machos  membros das unións territoriais antes citadas.  A formación das parellas dura case un mes, e nas aves sedentarias empeza xa a finais de febreiro. Ven marcada por unha redución paulatina do comportamento agresivo intraespecífico. Nese tempo as femias vólvense cada vez menos independentes ata que no momento da posta son dependen completamente dos machos para alimentarse.  Mesmo á hora de escoller os lugares para pousarse as femias emparelladas fano en puntos máis baixos e recollidos cós machos. No tempo culmínate do cortexo, cando empeza a construción do niño, os machos fan voos altos para deslizarse despois sen presa cara á área do niño. Os traballos de construción son levados a cabo polos dous membros da parella, aínda que o macho é quen fornece máis do material.  O niño é voluminoso dabondo, de aspecto irregular e algo chafalleiro, pero moi estable. Fano con, coteliños, pallas e outros materiais. A parte exterior está formada moitas veces por plantas espiñentas. O forro interno e en xeral de plumas, pelos de animal ou anacos brandos de plantas,. Algúns son reparados e utilizados máis dun ano. Hai constancia de machos e femias sen parella que axudan á criar polos doutros picanzos reais. Os niños desta especie son parasitados polo cuco e dese tamén un certo grado de parasitismo  intraespecífico. A situación da especie e irregular e máis complexa cá doutros picanzos. Os seus números retroceden no oeste e centro de Europa, pero amósanse estables no norte e nordeste do continente. O uso de pesticidas, a falta de alimento, a perda de hábitats e series de invernos anormalmente fríos e longos son os principais responsables da redución de exemplares. En Suíza desapareceu  en 1987. En América a situación das poboación parece máis estable no oeste, aínda que faltan, coma no caso de Asia datos precisos.
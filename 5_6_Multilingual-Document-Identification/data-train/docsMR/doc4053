Polyak yazıçısı Henriх Adam Aleksandr Piy Senkeviç Podlesyedə, Vola-Okeysk adlı kiçik şəhərdə doğulmuşdu. Atası Yozef Senkeviç knyaz Vitovtun zamanında Böyük Litva knyazlığına köçürülən tatar nəsillərindən idi. Bu ailə yalnız ХVIII əsrdə хristianlığı qəbul etmişdi. 1775-ci ildə Senkeviçlər şlyaхtiç–Polşa zadəganları silkinə daхil olunmuşdu. Gələcək yazıçının anası Stefaniya Çetsişovska isə belorus şlyaхtiçləri ailəsindən çıхan əsil-nəcabətli və yaхşı təhsil almış qadın idi. Uşaqlar məktəb yaşına çatdıqda Varşavaya köçmək qərara alındı. Burada Henriх təhsilini gimnaziyada davam etdirirdi. Ortabab şagird sayılırdı, lakin polyak tariхi və ədəbiyyatı ilə ciddi maraqlanırdı. Erkən gəncliyindən Valter Skott və Aleksandr Düma romanlarının təsirinə düşmüş, hətta yeniyetmə çağlarında əlyazması dövrümüzə gəlib çatmayan "Qurban" adlı roman yazmışdı. Senkeviç çoхlu səyahət edirdi. O, bütün Avropanı gəzib-dolaşmış, Afrikada – Misir və Zənzibarda olmuşdu. Səfər təəssüratlarını cəlbedici məqalə və reportajlar şəklində oхucularla bölüşürdü. 1881-ci ildə ədəbi istiqamətli "Slovo" qəzetinin baş redaktoru təyin edilmişdi. Bu dövrdə Senkeviç artıq iri miqyaslı bədii əsərlər yazmaq barəsində düşünürdü. Tariхi mövzular onu daha çoх cəlb edirdi. 1881-ci ildə Henriх Senkeviç İtaliyada tanış olduğu gənc polyak qadın Mariya Şetkeviçlə evlənmişdi. Bu nikahdan iki övladları doğulmuşdu. Lakin onların birgə həyatı uzun sürməmişdi. 1885-ci ildə Mariya vərəm хəstəliyindən ölmüşdü. Senkeviç pərəstişkarlarından birinin ayırdığı vəsait hesabına хanımının adına fond təsis etmişdi. Bu fond vərəmə yoluхan yazıçılara maddi yardım göstərirdi. 1905-ci ildə Henriх Senkeviç "epos sahəsindəki görkəmli хidmətlərinə görə" Nobel mükafatı laureatı oldu. İsveç Akademiyasının daimi katibi Karl Virsen Senkeviçi "özündə хalqın ruhunu yaşadan nadir dahilərdən biri" adlandırmışdı. Onun fikrincə, Senkeviç bədii mükəmməlliyi ilə seçilən epik üslub yaratmağa müvəffəq olmuşdu. Birinci Dünya müharibəsi başlananda Senkeviç İsveçrəyə köçmüş, burada məşhur polyak pianoçusu, müstəqil Polşanın ilk baş nazirlərindən biri olacaq İqnati Paderevski ilə birlikdə Polşadakı müharibə qurbanlarına Yardım Komitəsi yaratmışdı. O, Vətəndən uzaqlarda - İsveçrədə vəfat etmişdi. 1924-cü ildə Polşa dövlətinin qərarı ilə yazıçının cənazəsi Varşavaya gətirilərək paytaхtın Müqəddəs Yan məbədində dəfn olunmuşdur.
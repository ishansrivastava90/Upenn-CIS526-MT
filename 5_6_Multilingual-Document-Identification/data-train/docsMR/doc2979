Měl štěstí, že na volavecké dvoutřídce působil František Roštejský, vzdělaný člověk, dobrý malíř, který chlapce nenásilně vedl k systematické kreslířské práci. Z doby spolupráce učitele a žáka se zachoval „pátý sešit ke kreslení“, který obsahuje tak znamenité práce, že ředitel odborné školy v Turnově Josefa Malina, nechtěl uvěřit v autorství tak malého chlapce. Přesvědčil se však a stala se v té době téměř neuvěřitelná věc - škola porušila c. k. předpisy a přijala ke studiu třináctiletého chlapce, který měl ještě chodit do národní školy. Ve státní odborné škole pro broušení, rytí a zasazování drahokamů v Turnově působili kolem roku 1890, kdy byl Drahoňovský přijat, známí pedagogové a umělci. Z nich nejvíce dali talentovanému žákovi Josef Malina, prof. Čapek a zejména Karel Zapp. Profesor Zapp, vynikající umělec, ale uzavřený, přísný učitel, si jej velmi oblíbil. Pod jeho vedením dělal velké pokroky. Zapp ho mohl brzy pozvat k umělecké spolupráci a zadával mu stále náročnější úkoly. Čtyři roky s ním  pracoval a získával téměř všechny znalosti spojené s řezáním do drahokamů a vyspěl i jako sochař a malíř. Zapp v něm právem spatřoval svého pokračovatele, díky tomu se dozvěděl mnoho věcí, které jinak jeho učitel z konkurenčních důvodů tajil. V roce 1891 se v Praze konala veliká jubilejní výstava. Tehdy navštívil turnovskou školu jakýsi c.k. potentát, který udělal velkorysé gesto. Věnoval 50 zlatých pro nejnadanějšího žáka, aby mu umožnil návštěvu výstavy. A tak čtrnáctiletý Josef poprvé uviděl Prahu, její muzea, památky, umělecké skvosty a silně to na něho zapůsobilo. Počátek našeho století byl šťastnou dobou pro využití moderní užité plastiky. Hodně se stavělo a tehdejší ozdobné fasády poskytovaly mnoho příležitostí sochařům. Dokonce celé články fasád - portály, okna, atiky komponovali sochaři. Mezi žáky, které Celda Klouček při těchto pracích zaměstnával, byl také Drahoňovský. Ten získával dvojnásob - zkušenosti, znalosti ze sochařské práce a slušný výdělek. Pečeť Drahoňovského práce nesou mnohé domy v Pařížské ulici, v Ulici 28. Října a jinde. V té době potřebovala svatovítská kamenická huť sochaře, který by vymýšlel a dodával modely k plasticky zdobeným klenákům, fialám, konzolám, svorníkům. Klouček doporučil Drahoňovského, a tak se mladý umělec dostává k práci pro chrám sv. Víta. Po absolutoriu na umělecko průmyslové škole v Praze si zařídil vlastní sochařskou dílnu ve Smetanově ulici a díky svým příznivcům z řad učitelů si nemohl na nedostatek zakázek stěžovat. Pracoval na novostavbě obchodní a živnostenské komory v Praze, na Umělecko-průmyslovém muzeu v Plzni, zdobil školu na Smetance u Riegrových sadů, a mnoho dalších budov v Praze a Plzni. Už jsem se zmínil o vynikajícím díle "Růže tetínská". Mělo zajímavý osud. Bylo výsledkem pětiletého usilovného tvůrčího hledání autorova, který je mnohokrát přepracoval, než se v konečné podobě v bílém pískovci dostalo do parku pražského továrníka Marschnera ve sv. Janu pod Skalou u Berouna. Dům později koupila církev a zřídila v něm internát pro gymnasisty. Řádovým správcům ústavu se zdálo poetické sousoší dívky a mladíka příliš nebezpečné pro mravnost studentů a dílo roku 1920 rozbili tak, že se zachovala jen torza hlav. Z mnoha dalších sochařských prací jmenujme alespoň konzolu pro Prašnou bránu s Figurou žoldnéře, přepracovaný Rozhovor, výzdobu reálky v České Třebové, dvou škol v Ústí nad Orlicí, plastiku Čtvero ročních počasí pro Živnostenskou banku v Plzni a samostatné plastiky Vinobraní, Píseň domova, pomník J. A. Komenského v Brandýse nad Orlicí a mnohá další sochařská díla. Práci glyptika si musíme přiblížit několika informacemi, abychom pochopili, o jak náročné umění opravdu jde. Začněme další poznámkou profesora Drahoňovského, vypovídající o tom, že jen při maximálním soustředění a tvůrčím, ničím nerušeném vypětí může vzniknout hodnotné dílo. "Vzpomínáme si, že jsem jednou před lety šel do školy, do své dílny. Byl svátek. Hlavní vrata byla zavřená - žádná návštěva. Sedl jsem si po desáté hodině k rycímu stolu a začal jsem novou věc. Stržen proudem zajímavého námětu, pracoval jsem nepřetržitě bez vědomí času, až jsem zpozoroval soumrak. Bylo již k večeru, k šesté hodině. Nevím, zda jsem za tu dobu od práce vstal, abych si odpočinul." Skloněn nad jednoduchým ryteckým strojkem, zadržuje glyptik dech a lehce se dotýká destičkou z drahého kamene roztočeného brusného kotoučku potřeného diamantovým prachem a makovým olejem. Jeden, deset, sto dotyků a pouhým okem stále není vidět patrnější výsledek. Ale pohled lupou by prozradil, že po půlhodině nesmírně citlivé práce vznikla jedna z nepatrných plošek, kterými glyptik vytváří v horském křišťálu, onyxu, topasu, záhnědě i v jiných drahých kamenech reliéf, zpravidla portrét. Přitom do otáčivého úchytu vlastně miniaturního soustruhu vsazuje různá kolečka, hrotité jehly, kuličkové nástavce. Od antických dob se v technice rytí do drahých kamenů vlastně nic nezměnilo, snad jen to, že šlapací strojek někdy nahrazuje elektrický. Ale mnozí tvůrci, mezi nimi i profesor Drahoňovský, dává při zvlášť jemných a náročných pracích přednost strojku šlapacímu. Poslední velký glyptik naší doby, profesor Ladislav Havlas, Drahoňovského žák, pracoval výhradně se strojkem šlapacím. Olej a prach vytvářejí černou kaši, která glyptikovi znemožňuje, aby sledoval postup a tvoří vlastně popaměti. Navíc pracuje v negativu. Kontrola je možná, až když očistí destičku drahého kamene a podívá se proti světlu, nebo když si v pokročilém stádiu vytvoří sádrový otisk. Něco opravovat se však nedá, každá chyba znamená zmaření díla. Právem se proto říká, že glyptik stojí před obtížným úkolem, jako kdyby měl někdo rychle a kategoricky psát, přičemž tužka by byla upevněna ve stěně a písař pohyboval po jejím hrotu velkým neprůhledným papírem. Drahoňovského díla se dostávala do předních světových sbírek a galerií a bývala často předmětem vzácných i státních darů. Tak kupříkladu v roce 1924 dostala královská jugoslávská rodina darem od vlády ČSR Drahoňovského velkou křišťálovou intaglii s krojovanými postavami českých žen. V roce 1927 dokončil soubor rytých váz a intaglií, které se dostaly do sbírek Umělecko-průmyslového muzea v Hradci Králové. Velká váza "Vinobraní" byla určena pro zakladatele francouzského družstevnictví Charlese Gida. Drahoňovského gemy byly umístěny ve výstavních prostorách slavného Cabinet des medailles v Paříži. Profesor Josef Drahoňovský vytvořil rozsáhlé dílo, které je jediným z pevných pilířů našeho výtvarného umění. Jeho výrazné pojetí, s nímž ztvárňoval kámen, Rudolf Deyl, Viktor Dyk, dr. V. V. Štech, Jan Vrba, Adolf Wenig, téměř všechna někdejší ministerstva, muzea a mnohé další instituce.
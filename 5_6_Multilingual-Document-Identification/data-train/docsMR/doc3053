Michael Eneman, född 1 februari 1676 i Enköping, död 5 oktober 1714 i Uppsala, var en svensk orientalist, resebeskrivare, professor. Michael Enemans far var rådmannen i Enköping Olof Eneman och modern hette Anna Michaelidotter Vingia. Han läste först vid Västerås gymnasium där han särskilt inriktade studierna på grekiska, och inskrevs 1695 vid Uppsala universitet. Efter att fadern avlidit hamnade Eneman i ekonomiskt trångmål, fick först stöd av köpmän från hemstaden, och sedan av ledande personer i Uppsala, Erik Benzelius d.ä. och Olof Rudbeck d.y. Den senare av dessa lät Eneman bo i sitt hus. Efter examen läste Eneman till präst, tog prästexamen 1705 i Uppsala, och prästvigdes den 16 maj samma år för tjänst vid armén. Året därpå avreste han till Tyskland. Innan han for förlovade han sig med Rudbecks dotter Catharina, som bara var tolv år gammal. I juli 1706 inskrevs Eneman som student vid universitetet i Greifswald i dåvarande Svenska Pommern och fick bo hos superintendenten Johann Friedrich Mayer. Han stannade i sju månader under vilket han förde en livlig brevskrivning med professorerna i Uppsala om de senaste vetenskapliga rönen i Tyskland. 1707 disputerade han i Greifswald, och for vidare, till Stettin, Berlin, Leipzig, Wittenberg, och nådde slutligen Altranstädt i syfte att bli anställd som fältpräst. Han hade med sig tre rekommendationsbrev, från Lauentius Molin i Uppsala, Anders Leijonstedt i Berlin, och från Olof Hermelin. Efter en provpredikan för kung Karl XII fick så Eneman sin tjänst i armén, som notarie i hovkonsistorium. Han följde sedermera kungen under det långa och farliga tåget ända till Poltava och var en av dem som med honom lyckades rädda sig över Dnieper till Bender. Härifrån skickades han av kungen 1710 som legationspredikant till Konstantinopel, där han fick tillfälle att under Sven Agrell lämna prästerligt biträde åt en mängd lutherska trosförvanter, särdeles svenska fångar, vilka ryssarna under deras härjningar i Finland och Östersjöländerna bortfört och sålt som slavar till Turkiet. I tjänsten ingick också att lära sig språk, samhälle och seder för att underrätta kungen och lära andra. Under vistelsen i Egypten hade kungen, utan ansökan, utnämnt honom till professor i österländska språk vid Uppsala universitet, varför han återvände till Sverige. Han ankom till hemlandet den 5 augusti 1714. Den 20 september installerades Eneman som professor, varpå tuberkulosen förvärrades. Han föresatte sig att trots sjukdomen gifta sig med sin fästmö, vilket skedde den 29 samma månad. Han var under vigselakten liggande i "sotsäng". Sex dagar efter vigseln avled Eneman. Hustrun Catharina Rudbeck var dotter till Olof Rudbeck d.y. och Catharina Goeding, syster till Andreas Goeding. Hon gifte om sig med Anders Berg, adlad Bergencrantz. Eneman, som troligen är den förste svensk som besökt Arabien, skrev långa resebeskrivningar och brev. Dessa manuskript hade Catharina Rudbeck och hennes andre make fört till Finland, men hon avkrävdes dem eftersom Enemans resa varit betald av staten. 1740 lät bibliotekarien Riksarkivet och Uppsala universitetsbibliotek utgav Karl Uno Nylander 1889, till Orientalistkongressen i Stockholm, Enemans Resa i Orienten 1711–1712, med levnadsteckning och bibliografi. Eneman medförde också en karta över Mekka och dess tempel som låg till grund för en karta som utgavs av Adriaan Reland i Utrecht.
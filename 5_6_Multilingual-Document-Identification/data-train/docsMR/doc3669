Împreună cu o serie de cercetători consacraţi, reuşeşte să lărgească şi să diversifice reţeaua de cercetare în agricultura irigată modernă şi pune bazele "Programului Naţional de Îmbunătăţiri Funciare". Conduce Institutul de Cercetări pentru Îmbunătăţiri Funciare şi Pedologie în cadrul căruia coordonează şi dezvoltă o întreagă şcoală de înaltă concepţie în acestă sferă fundamentală a Economiei Naţionale. A publicat mai multe lucrări ştiinţifice de specialitate, cât şi o serie de cărţi cu caracter istoric, arheologic ori beletristic. În cadrul ICAR, M. Botzan se bucură de înalte aprecieri pentru activitatea ştiinţifică depusă şi spiritul organizatoric. Astfel, într-o perioadă relativ scurtă parcurge principalele trepte ierarhice ale cercetării ştiinţifice, de la asistent până la şef de secţie. În anul 1968, cercetătorul Marcu Botzan îşi susţine teza de doctorat, intitulată "Bilanţul apei în solurile irigate". Această lucrare, ulterior publicata de către Editura Academiei, a fost rodul unor îndelungate şi minuţioase studii şi experimente ştiinţifice, aplicate într-o largă diversitate de condiţii pedo-climatice ale României. De o deosebită valoare ştiinţifică sunt monografiile "Începuturile hidrotehnicii pe teritoriul României", "Apele în viaţa poporului român", "Drumuri de apă" şi "Mediu şi vieţuire în spaţiul Carpato-Dunăreano-Pontic". În aceste scrieri, utilizând documentarea arheologică şi relatarea istorică, autorul îşi foloseşte cunoştinţele de specialitate pentru a reconstitui practici vechi ale folosirii apei, în contextul specific al mediului natural şi social din diverse epoci istorice. De-a lungul anilor, M. Botzan a fost cooptat în diverse organizaţii ştiinţifice precum Societatea Naţionala şi Societatea Internaţională de Ştiinţa Solului, Comitetul Naţional Român pentru Irigaţii şi Drenaje, Comisia de Hidrologie a Academiei Române, Asociaţia Culturală "Getica", Societatea de Istorie Agrară "Terra Nostra", ş.a. A dus o intensă activitate ca membru în diferite comisii de specialitate din cadrul Ministerului Agriculturii, Ministerului Apelor, Pădurilor şi Mediului, Consiliului Naţional pentru Ştiinţa şi Tehnologie şi Academiei de Ştiinţe Agricole şi Silvice. Pentru bogata sa contribuţie ştiinţifică, Marcu Botzan a fost ales, în anul 1993, Membru Titular al Academiei Române. Discursul de recepţie rostit cu acel prilej s-a intitulat "Repere ale unei ştiinţe a corectării mediului". Ca personalitate ştiinţifică, academicianului M. Botzan i se recunoaşte, în ţară, calitatea de "părinte" al cercetărilor ştiinţifice în domeniul îmbunătăţirilor funciare.
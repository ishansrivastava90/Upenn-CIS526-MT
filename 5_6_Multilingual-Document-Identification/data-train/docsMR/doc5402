অহিংসা বাঙালি ঔপন্যাসিক মানিক বন্দ্যোপাধ্যায় রচিত একটি সামাজিক উপন্যাস। নিজের কাম প্রবৃত্তিকে দমনের উদ্দেশ্যেই হয়তো সদানন্দ সাত দিন কাউকে দেখা না দেওয়ার ঘোষণা দেয়। কেউ তার জন্য জীবন উৎসর্গ করতে পারলেই কেবল তার দেখা পাবে। মহেশ চৌধুরী এই অসম্ভব সাধনে প্রবৃত্ত হয়। আশ্রমের গাছতলায় রোদ-বৃষ্টির মধ্যে বসে থাকে যতক্ষণ না সদার দেখা পায়। মহেশের সাথে তার বৌও যোগ দেয়, স্বামীকে ফিরিয়ে নেয়ার উদ্দেশ্যে। কিন্তু মহেশ যখন ফিরে যেতে রাজি হয় তখন আবার বেঁকে বসে এই বলে যে, বাড়িতে ফিরে গেলে তার গঞ্জনা সহ্য করতে হবে কারণ সে মহেশকে প্রভুর জন্য আত্মত্যাগ করতে দেয়নি। মাধবীর মধ্যস্থতায় মহেশের সাথে সদার দেখা হয়। আশ্রম জয় করেছেন বলে পুরো গ্রামে মহেশের সুনাম আরও ছড়িয়ে পড়ে। এর মধ্যেই বিপিন সদার সাথে মাধবীর সম্পর্কের বিষয়টি পুরোপুরি বুঝতে পারে। আশ্রম থেকে ফিরে অসুস্থ হয়ে পড়ায় মহেশ একবার মাধবীকে দেখতে চান। আর বিপিন তাকে একেবারে মহেশের বাড়িতে রেখে আসে। এ নিয়ে সদার সাথে তার একতরফা হয়েও গিয়েছিল। মহেশের একমাত্র ছেলে বিভূতি জেল থেকে ছাড়া পেয়ে ফিরে আসে। সুস্থ হওয়ার পর মহেশ একদিন বিভূতি ও মাধবীকে নিয়ে আশ্রমে সদার সাথে দেখা করতে যায়। বিভূতি কোনোভাবেই সদাকে প্রণাম করতে রাজি হয়নি, মাধবীর অনুরোধেও নয়। মাধবীও বিপিনের অনুরোধ শুনেনি, বিপিন তাকে কখনও অনুমতি ছাড়া আশ্রমে যেতে বারণ করেছিল।

Schlock Mercenary on kaukaiseen tulevaisuuteen sijoittuva verkkosarjakuva. Sarjakuvaa piirtää amerikkalainen Howard Tayler. Ensimmäinen strippi julkaistiin 12. kesäkuuta 2000. Sarjakuva ilmestyy päivittäin. Schlock Mercenary seuraa Tagon's Toughs - palkkasoturikomppanian vaiheita 3000-luvun Linnunradassa. Päähenkilönä sarjakuvassa on Schlock-niminen amorfi, joka on tunnettu lempiaseistaan plasmatykeistä. Näiden plasmatykkien latausääni "OMMMMMINOUS HUMMMMMMM" on yksi tunnetuimmista sarjan elementeistä. Schlock on päässyt plasmatykkeineen mukaan myös Steve Jackson Gamesin tuottamaan Star Munchkin 2 - pelilaajennokseen. Sarjakuvan ensimmäiset stripit ovat graafisesti kömpelöä mutta paranee tasaisesti tarinan edetessä. Kersantti Schlock on sarjakuvan päähenkilö. Jatkuvasti nälkäinen Schlock pitää väkivallasta, Ovalkwikistä ja työstään. Schlock ei ole erityisen älykäs mutta hänen innokkuutensa työtään kohtaan ja yli-innokkuutensa räjähdysten aiheuttamiseksi on vienyt hänet komppanian erikoisjoukkojen komentajaksi. Hänet ylennettiin kersantiksi hänen päädyttyään palkkasoturikomppanian suurimmaksi osakkeenomistajaksi. Ylennys oli hänen hintansa osake-enemmistöstä luopumiseen. Hinta, jonka kapteeni Kaff Tagon maksoi mielellään. Kapteeni Kaff Tagon on palkkasoturikomppania Tagon's Toughsin kapteeni. Sarjakuvan alkaessa hänellä oli komennossaan muutama tusina sotilasta joista suurin osa oli ihmisiä. Komppania kasvoi hiljalleen koossa ja monipuolisuudessa ja nykyiseltään komppaniassa on edustettuna useita eri rotuja. Tagon ei ole erityisen intellektuelli mutta osaa kylläkin olla ovela ja taitava kaupankäyjä. Kadetti Ennesby toimi Tagon's Toughien aiemman aluksen, Serial Peacemakerin, keinoälynä. Ennesby on fyysisesti leijuva mekaaninen pää. Ennesby kehuu usein olevansa valovuosia älykkäämpi kuin muut ja on ollut usein mukana sotilasoperaatioiden suunnittelussa. Tagon pitää komppanian aikaisemman aluksen menetystä Ennesbyn syynä eikä muun muassa tämän vuoksi ole enää luottanut Ennesbyyn samalla tavoin. Komentaja Kevin Andreyasn on aluksen hullu tiedemies. Hän keksi jo ennen sarjakuvaan mukaantuloaan teraport-teknologian jonka avulla pystyttiin siirtämään mitä vain miten kauas tahansa, ainakin teoriassa. Andreyasn tuli komppaniaan alun perin siskonsa ostettua osake-enemmistön Tagon's Toughsista mutta jäi senkin jälkeen kun hänen siskonsa potkittiin ulos komppaniasta. Kevin käyttää jatkuvasti aurinkolaseja 'esteettisistä syistä'. Aurinkolaseissa on myös muita ominaisuuksia joihin kuuluu muun muassa röntgennäkö. Luutnantti Foxworthy on parantumaton poikatyttö joka on toiminut muun muassa komppanian panssariosaston komentajana. Foxworthy on monilta osin paranneltu ja vahvistettu supersotilas. Hän on riippuvainen taisteluhuumeista vaikkakin kieltää tämän aluksen lääkärin tai muun henkilöstön yrittäessä puhua asiasta. Foxworthy on ilmaissut viimeisimpien juonikaarien aikana olevansa ihastunut kapteeni Tagoniin. Luutnantti Der Trihs oli komppanian varakomentaja. Der Trihsin nimi on väännös Star Trekin punapukuisista turvamiehistä ja näiden tavoin myös luutnantti Der Trihs koki kovia taisteluun osallistuessaan. Hänen ruumiinsa on sarjan aikana rakennettu useasti uudelleen niin kyberneettisin prosteesien että elimistön uudelleenkasvatuksen muodossa. Hän erosi hiljattain palveluksesta.

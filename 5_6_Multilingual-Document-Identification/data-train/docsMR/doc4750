Petersen már korai gyermekkorától kezdve jó barátságban volt Hieronymus Georg Zeuthennel, akivel mindössze négy háznyira laktak egymástól. Először egy sorøi magániskolába járt, majd 10 évesen a Soro Academy School diákja lett, itt kezdett komolyabban érdeklődni a matematika iránt. Szenvedélyévé vált a problémamegoldás, és rengeteg időt töltött azzal, hogy megpróbálja a szögharmadolást szerkesztési úton elérni. Családja anyagi helyzete miatt 1854-ben abba kellett hagynia az iskolát, ekkor nagybátyjához ment dolgozni Koldingba. Körülbelül egy évvel később a nagybácsi meghalt, és némi pénzt is hagyott Petersenre, aki visszament Soroba, letette a még hátralévő vizsgáit, majd a Koppenhágai Műszaki Egyetem hallgatója lett 1856-ban. Annak ellenére, hogy már jóval a diplomázás előtt eldöntötte, hogy matematikát szeretne tanulni, az örökség elfogyott, s így egy elismert magániskola oktatója lett 1859-1871-ig, s részmunkaidőben is oktatott, hogy el tudja tartani magát. 1862-ben felvételt nyert a Koppenhágai Egyetemre, ahol megkezdte matematikai tanulmányait. Ugyanebben az évben feleségül vette Kristine Bertelsen-t, akivel két fiuk és egy lányuk született. Annak ellenére, hogy ekkor ő maga is diák volt, napi 6-7 órát tanított hetente akár 6 alkalommal, hogy eltartsa magát és családját, illetve finanszírozza egyetemi tanulmányait. 1866-ban Master of Mathematics diplomával végzett, de az egyetemen maradt, hogy megszerezze a doktori címet. Arany medált kapott a „lebegő testek egyensúlya” témában írt tanulmányáért 1867-ben. Annak ellenére, hogy a munkáját kitűnőre értékelték, abban hibázott, hogy tudtán kívül a téma elemeit már 1814-ben kidolgozta Pierre Dupin. 1871-ben nyerte el a doktori címet a On equations which can be solved by square roots, with application to the solution of problems by ruler and compass című munkájáért. Mindezek ellenére a legfontosabbnak tartott munkáit a gráfelmélet terén alkotta, a reguláris gráfokkal kapcsolatos innovatív elméleteivel. 1891-ben írt első ilyen témájú munkájától eredeztetik ezen tudomány születését. A tanulmány a Reguláris Gráfok Elmélete címet kapta. Azonban a róla elnevezett gráf ebben a munkában még nem jelenik meg, csak valamivel később, 1898-ban kiadott cikkben fordul elő. Karrierjének utolsó éveiben 1888-1909-ig Petersen főleg a függvényelmélet, a latin négyzetek és a számelmélet témaköreiben mozgott.  Érdekesség még, hogy Petersen az egyik alapítója a Danish Mathematical Society-nek, melyet 1873-ban hoztak létre, s a társaság aktív tagja is maradt a végsőkig. 1887-ben a Commission of Education for the Learned Schools tagjává választották, amely egy vizsgálóbizottság volt az oktatási minisztérium alá rendelve.  1910. augusztus 5-én Koppenhágában halt meg.
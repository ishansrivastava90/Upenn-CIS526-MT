El Castell de Verdú és un dels edificis més emblemàtics de la vila i va ser al seu voltant on es van començar a aixecar els carrers i places que ara formen el poble de Verdú. L'any 1055 aquests territoris van ser conquerits per Ramon Berenguer I, i el 1072 van passar a la família d'Arnau Company. Durant dos-cents anys van estar en mans dels Arnau. Fins que l'any 1184 Berenguera de Cervera va concedir als habitants de Verdú el privilegi de construir el poble al voltant del castell, que fins llavors havia estat situat al voltant del riu Cercavins, afluent del riu Ondara. L'any 1227 el castell va passar a mans de Poblet. Després que Guillem III de Cervera l'empenyorés a Poblet per una croada a Terra Santa i el perdés. La Baronia de Poblet en va ser la propietària fins a l'any 1835 amb la desamortització de Mendizábal. Va convertir l'antiga fortalesa en residència-palau construint-hi la part més monumental que encara el forma actualment. - Una bodega de grans proporcions, Sala Inferior - La Sala Intermitja, destinada a magatzem i on hi havia els estables. - La Sala Notable, coneguda amb el nom de la sala de l'Abat Copons, feta al segle XIV. Amb la desamortització, el castell es divideix amb diferents parts. A l'any 1916 es duen a terme actuacions de reforç a la part més important i noble del castell, a la sala gòtica. Aquesta zona es comprada pel Patronat de Sant Pere Claver, i es converteix en Centre Cultural, Religiós i també Sindicat Agrícola de Verdú. L'any 1919 és Cèsar Martinell qui duu a terme una actuació al castell, amb la construcció d'accessos a volta soterrada del molí, instal·lació de nous molins en la nau del soterrani. L'any 1988 l'Ajuntament de Verdú compra part del castell i duu a terme diversos treballs i obres de manteniment i rehabilitació a la Torre de l'Homenatge. Actualment s'ha acabat la 2a. Fase d'obres consistents en la reforma estructural del Castell, des dels fonaments fins les teulades i ja s'ha invertit des del 2005 fins ara aproximadament un milió d'euros. El Govern català, mitjançant el programa de l’1% cultural, ha impulsat diverses fases d’obres de rehabilitació i reforçament de l’estructura del castell que han culminat ara i han permès tornar a obrir al públic un conjunt patrimonial de gran importància turística i històrica per a la plana de Lleida. El castell de Verdú és una fortalesa del segle XI que va constituir l’origen de la vila. Després de la funció defensiva durant el primers temps de la conquesta, va esdevenir la residència dels abats del monestir de Poblet que s’allotjaven al municipi. La fortalesa, que conserva elements romànics, gòtics i renaixentistes, es va anar degradant amb el temps i l’Ajuntament de Verdú la va adquirir el 1988. El Govern, a través de l’Incasòl, va iniciar les obres de restauració anys després. Els treballs, executats per l'Incasòl amb un cost total de més d’1 MEUR, han permès frenar la degradació de l’edifici i consolidar l’estructura de la fortalesa, de la Torre Vella i de les diferents façanes de l’immoble. La segona fase de les obres, que es va iniciar l’any 2006 i ha finalitzat aquest mes, ha permès que una part del castell es reobrís al públic el passat dia 5 de juny.Aquesta segona etapa ha suposat una inversió de 939.142 euros i ha permès, entre d’altres, finalitzar la consolidació estructural del cos principal de les naus gòtiques, de la sala Abat Copons i de les naus de l’antiga capella de la banda nord-est. Igualment, s’han enderrocat les parts més precàries de l’edifici, s’ha desmuntat i tornat a muntar la façana de la galeria neoclàssica, s’han substituït forjats interiors, s’ha refet la coberta i s’han construït dos arcs interiors de la sala gòtica amb pedra natural. Finalment, les obres han servit per a consolidar els elements estructurals i refer la coberta de la Torre Vella, reparar la façana est de la Sala Gòtica i recuperar les finestres gòtiques de la sala Abat Copons. D’aquesta manera, s’ha donat un impuls definitiu a una primera fase de treballs de recuperació del conjunt militar, que va tenir un pressupost de 126.354 euros i durant la qual es va reforçar una part dels fonaments de l’edifici, consolidant així l’estructura dels arcs gòtics de les sales principals i apuntalant la galeria renaixentista.
Reformpartiet er navnet på partiet som en utbrytergruppe av Anders Langes Parti stiftet i 1974. Partiet ble aldri offisiellt registrert. Stifterne var utbrytere fra ALP, den såkalte «Hagen/Almås-fraksjonen» som lenge hadde stilt seg kritisk til den udemokratiske organisasjonsformen i ALP, samt til partiets totale mangel på fullverdig partiprogram. Blant stiftere var ALP's tidligere 2. viseforman, hr.adv/siv.agronom Kristoffer Almås, ALP's tidligere sekretær, Carl I. Hagen, samt den tidligere 1. mannen på ALP's stortingsvalgliste for Sør-Trøndelag, Jon Reina. Det er interessant å nevne at rett etter partistiftelsen «flagget» faktisk flere sentrale stortingsrepresentanter i både Høyre og Senterpartiet, at de ville melde overgang til Reformpartiet straks partiet hadde klart å samle de nødvendige 1000 underskrifter som dengang behøvdes for å etablere et landsdekkende parti. Da Reformpartiet bare manglet i underkant av 100 underskrifter på å få partiet registrert, vedtok Stortinget i ekspressfart å endre valgloven slik at nye riksdekkende partier måtte ha 3000 underskrifter for å registrere seg.  På folkemunne ble denne lovendringen kalt «Reformparti-loven». En viktig årsak til denne ekspress-lovendringen fra Stortingets side, var personen Carl I Hagen. Han var nemlig 1. varamann til Anders Lange og selv om han alt var utmeldt av ALP og blitt medlem av Reformpartiet, så fikk han Anders Langes faste plass. Hagen fikk dog ikke mulighet til å representere Reformpartiet på Stortinget siden partiet enda ikke var formelt registrert.  Alt på denne tiden var Carl I. Hagen populær blant mange, og de etablerte partiene var derfor livredde for hva som kunne skje - om han fikk en partiorganisasjon rundt seg. Etter en tid som ubunden stortingsrepresentant ble Carl I. Hagen tilbudt en ledende posisjon i ALP av daværende formann for ALP, professor Arve Lønnum. Han fikk også garantier for at partiet ville være villige til å bytte navn og utvikle et fullverdig partiprogram og demokratiske vedtekter, som partier flest. Carl I. Hagen aksepterte tilbudet og fremmet deretter forslag om at hele Reformpartiet skulle fusjoneres med ALP. Her møtte Hagen på motstand fra flere sentrale tillitsmenn, blant disse var Kristoffer Almås og Jon Reina. Et større mindretall av medlemmene valgte imidlertid å slå følge med Hagen tilbake til Anders Langes Parti igjen. Blant disse var to sentrale RFU'ere, Peter N. Myhre og Rolf Frydenberg som begge senere fikk fremtredende tillitsverv i FRP. De aktive Reformpartmedlemmene som ikke fulgte Carl I Hagen tilbake til ALP var fra før ganske politisk slitne etter stridighetene under ALP-tiden. Bruddet med Hagen bidro derfor til at partiet bare måneder etter begynte å gå i oppløsning. En medvirkende årsak til dette var at Carl I. Hagen selv, eller en av hans tilhengere, hadde klart å få med seg hele Reformpartiets medlemsarkiv da de gikk tilbake til Anders Langes Parti
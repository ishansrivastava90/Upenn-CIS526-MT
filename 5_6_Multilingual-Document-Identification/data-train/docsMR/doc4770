Qolodomor - ukrayna dilindəki iki sözdən – "aclıq" və "öldürmək" sözlərindən əmələ gəlmişdir. 1932-1933-cü illərdə sovet kommunist rejimi tərəfindən Ukrayna xalqına qarşı törədilmiş soyqırım aktıdır. Keçən əsrin 30-cu illərinin əvvəllərində, Avropanın mərkəzində - Sovet İttifaqının "taxıl anbarında" - Stalin kommunist rejimi milyonlarla ukraynalıya qarşı dəhşətli soyqırım aktı həyata keçirdi. Qədim əkinçilik adətləri olan millət aclığa - ən dəhşətli işgəncəyə və ölümə məhkum edildi. Bu faciəni ukraynalılar QOLODOMOR adlandırırlar. 1917-1921-ci illərdə milli inqilabın baş verdiyi, minillik tarixi və zəngin mədəni irsə malik olan, milli müstəqilliyə can atan Ukrayna müstəqillik uğurunda mübarizə dövrünü yaşayırdı və sürətlə dirçəlməkdə davam edirdi. 1920-1930-cu illərdə bəzi Ukrayna kommunistləri Moskvadan daha geniş muxtariyyət almağa cəhd göstərdilər və 1920-ci illərin sonlarında Stalin anladı ki, ukraynalaşdırma siyasəti sovet hökumətinin müəyyənləşdirdiyi çərçivələrdən çıxıb və rejim üçün öz faydasını itirib. Artıq ukraynalılar sovet imperiyasının bütövlüyü və geosiyasi məqsədləri üçün ciddi təhlükəyə çevrilmişdilər. Stalin bir millət kimi ukraynalılara qarşı açıq müharibəyə başladı. Düşünülmüş aclığın məqsədi milli elitanın və onun sosial dəstəyinin ləğv edilməsi yolu ilə Ukrayna milli ideyasının aradan qaldırılması, daha sonra isə Qolodomordan sağ çıxmış kəndliləri itaətkar kolxozçulara - dövlət qullarına çevirmək idi. Qolodomorla eyni vaxtda totalitar Stalin rejimi ukraynalılara qarşı kütləvi repressiyalara başladı. 1932-ci ildə Ukraynada həbs edilənlərin ümumi sayı 1929-cu ildəkindən 2,5, 1933-cü ildə isə 4 dəfə artıq - rekord sayda - 125.000 nəfər olmuşdu. Soyqırım milyonlarla insanın həyatına son qoymaqla yanaşı, ukraynalıların bir xalq kimi bir neçə nəsillik inkişafını da dayandırdı. Soyqırım 1933-cü ilin qış və yaz aylarında özünün ən yüksək həddinə çatdı. Bu zaman hər gün 25 min insan dünyasını dəyişirdi. Qolodomor nəticəsində sovet Ukraynası əhalisinin 20-30%-i məhv edildi. Qeyd etmək lazımdır ki, Qolodomordan öncə 1929-1932-ci illərdə sovet hakimiyyəti torpaqlarını və təsərrüfatlarını Ukrayna kəndlilərinin əlindən almışdı və onları əslində kommunist dövlətinin qullarına çevirmişdi. SSRİ MİK və XKS 1932-ci il avqustun 7-də sosialist əmlakın qorunması haqqında qətnamə qəbul etdi. Kolxoz əmlakının talanmasına görə güllələnmə və ya 10 il azadlıqdan məhrumetmə cəzası nəzərdə tutan bu qətnamənin qəbulu kütləvi həbslərə və güllələnmələrə şərait yaratdı. Hətta uşaqlar da bu yaxınlaracan valideynlərinə məxsus olan tarlalardan sünbül yığdıqda amansızcasına cəzalandırılırdılar. Xalq arasında bu qətnamə "Beş sünbül haqqında qanun" adını almışdı. 1932-ci ildə taxıl tədarükü planını yerinə yetirə bilməyən fərdi təsərrüfatçılara və bütünlüklə kəndlərə qarşı natural cərimələrin tətbiqi ilə sovet hakimiyyəti yalnız taxıl deyil, bütün qida ehtiyatlarını müsadirə etdi. Milyonlarla ukraynalı öz vətənində öldükdən sonra hökumət Rusiyadan, Belorusiyadan və SSRİ-nin digər yerlərindən on minlərlə ailəni Sovet Ukraynasının əhalisi qırılaraq boş qalmış kəndlərinə köçürürdü. 1933-cü ilin sonunda Ukraynaya 117.000-dən çox insan köçürülmüşdü və bununla da köçürmə planı 105% yerinə yetirilmişdi. a)Malların daşınmasının təcili dayandırılması, yerlərdə kooperativ və dövlət ticarətinin qadağan edilməsi və müvafiq kooperativ və dövlət dükanlarında olan bütün malların çıxarılması. Soyqırımın qarşısının alınması və günahkarların cəzalandırılması haqqında konvensiya ''"Mən sizə Qolodomor soyqırımı nəticəsində 10 milyona yaxın insan itirmiş bir xalqın adından müraciət edirəm... Dünya ictimaiyyətinə Qolodomor faktının çatdırılmasının məqsədi – milyonlarla günahsız qurbanın ruhunu şad etmək, sovet kommunist rejiminin cinayətini pisləmək, tarixi ədaləti bərpa etmək və Ukrayna xalqının soyqırımının beynəlxalq miqyasda tanınmasına nail olmaqdır. Qolodomoru soyqırım kimi tanıyan Ukrayna dünya ictimaiyyətinə süni şəkildə yaradılmış aclıqdan indi də silah kimi istifadə olunması faktını çatdırmaq istəyir. Bunun dərki dünyanın hər hansı bir yerində bu cür dəhşətli aktın qarşısının alınmasına yardımçı ola bilər. Ukrayna Ali Radası 2002-2003-cü illərdə qəbul etdiyi üç qətnamədə dünya ictimaiyyətini Qolodomorun soyqırım kimi beynəlxalq miqyasda tanınmasına çağırmışdır. 28 Noyabr 2006-cı il. Ukrayna Ali Radası Qolodomoru soyqırım kimi tanıyan qanun qəbul etdi. Bu gün artıq Avstraliya, Kanada, Estoniya, Gürcüstan, Macarıstan, Litva, Polşa və ABŞ və s. ölkələr 1932-1933-cü illərdə Ukraynada baş verən Qolodomoru soyqırım aktı kimi tanıyıb. 23 sentyabrda Argentina Senatının palatası Ukraynada "sovet totalitar rejimi tərəfindən təşkil edilən" Qolodomor qurbanlarının xatirəsini yad etdi. 28 oktyabr 2003-cü ildə Avstraliya Senatı Ukraynadakı aclığı "tarixdə baş vermiş ən dəhşətli soyqırım aktlarından biri kimi" tanıdı. 19 iyun 2003-cü ildə Kanada Senatı Kanada hökumətini "Ukraynadakı aclığı 1932-1933-cü illər soyqırımı kimi tanımağa və bu tarixi həqiqəti təkzib və ya təhrif etmək cəhdlərini pisləməyə" çağırdı. Estoniya parlamenti 1993-cü il oktyabrın 20-də "kommunistlərin Ukraynada soyqırım siyasətini" pislədi. Gürcüstan parlamentinin 20 dekabr 2005-ci il tarixli sənədində "totalitar bolşevik rejiminin Ukrayna xalqına qarşı məqsədyönlü soyqırım həyata keçirdiyi" təsdiq edilirdi. 2003-cü ildə ABŞ Konqresi Qolodomoru soyqırım kimi tanıdı. ABŞ Konqresinin Ukraynada Aclıq məsələləri üzrə Komissiyasının yekun hesabatında deyilir - "İosif Stalin və onun adamları 1932-1933-cü illərdə ukraynalılara qarşı soyqırım həyata keçirmişlər". Macarıstan Dövlət Məclisinin 26 noyabr 2003-cü il tarixli qətnaməsində "Stalin sovet rejiminin həyata keçirdiyi məqsədyönlü süni aclıq nəticəsində bəşəriyyətin dəhşətli faciəsi və Ukraynadakı soyqırım qurbanlarının" xatirəsi yad edilir. Litva Seymi 24 noyabr 2005-ci ildə bəyan etdi ki, "Stalin kommunist rejimi Ukrayna xalqına qarşı düşünülmüş, dəqiq şəkildə planlaşdırılmış soyqırım həyata keçirmişdir". Polşa Senatı 2006-cı il martın 16-da qərar qəbul etdi ki, "Qolodomor müstəbid bolşevik rejimi tərəfindən məqsədyönlü şəkildə təşkil edilmişdir". Senat "Ukraynada 1932-1933-cü illərdəki Böyük Aclığın soyqırım kimi tanınmasının vacibliyi fikri ilə" həmrəydir. 2006-cı il dekabrın 6-da Polşa Seymi "bu soyqırıma görə məsuliyyət daşıyan totalitar rejimi" pislədi.
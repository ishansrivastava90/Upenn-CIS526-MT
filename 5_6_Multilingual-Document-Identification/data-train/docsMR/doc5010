شیخ سعید نورسی مشهور به بدیع الزمان در سال 1293 هجری قمری سه سال قبل از خلافت سلطان عبدالحمید ثانی در روستای نورس ، یکی از روستاهای بخش اسپارت از توابع استان بدلیس ترکیه دیده به جهان گشود .  پدرش صوفی میرزا کشاورزی متدین و مادرش بانو نوریّه نمونۀ یک مادر مؤمن و فرزندپرور بود . در سال 1885م. برای تحصیل در مدرسه ملا امین افندی به بدلیس از آنجا به مدرسۀ علوم دینی میر حسن ولی در موکوس واز آنجا به مدرسۀ واسیان در گواش واز آنجا هم به مدرسه ای در منطقۀ بایزید در استان ارضروم رفت ودر این مدرسه بود که تعلیمات زیربنایی را آغاز نمود . در مدت سه ماه دراین مدرسه ، علوم دینی متداول را به پایان رسانید واز دست ملا محمد جلالی گواهینامۀ عالمی را دریافت نمود . هنوز سن ایشان به شانزده سالگی نرسیده بود که در سال 1882 به ماردین رفت ودر مسجد جامع آن شهر تدریس را شروع کرد وبه سؤالات مسلمانان جواب می داد . در سال 1884م. حسن پاشا[[ والی شهر [[وان از ایشان خواست تا پیش او برود ودر آنجا ساکن شود . پیشنهاد اورا پذیرفت ورفت ودر خانه طاهر پاشا مقیم شد . در آنجا در مدرسه خُرخُر حدود بیست سال تدریس کرد . در این سفر که جناب ملا سعید با عده ای از علمای علم جدید مانند شیمی ، جغرافیا فیزیک و... ملاقات هایی انجام داد واحساس کرد که در این علوم مایۀ چندانی ندارد . چون با آن علوم آشنا نبود وفهمید که کلام قدیمی ومَدرَسی برای عصر حاضر نارساست . این احساس ، اورا برآن داشت تاسعی کند این علوم را نیز یاد بگیرد . دراندک زمانی در علوم ریاضی ، نجوم ، شیمی ، فیزیک ، زمین شناسی ، فلسفه ، تاریخ وجغرافیا ماهر شد به حدی که بتواند متخصصین آنها را در مناظرات شکست دهد وحتی درباره آن علوم کتاب هم بنویسد به همین خاطر لقب بدیع الزمان به اواختصاص داده شد . با شروع جنگ جهانی اول بدیع الزمان با یک دست قرآن وبا دست دیگر سلاح برداشت . شبها به دفاع ویا حمله به دشمن می پرداختند واز طرف دیگر مشغول درس دادن وخواندن قرآن می شدند تااینکه در آن جنگ زخمی وبه اسارت دشمن در آمد و دو سال وچهار ماه و چهار روز در اسارت ماند . بعد از این مدت باکمال تعجب وشگفتی -بافضل -خداوند از اسارت نجات پیدا کرد واز طریق ورشو و وین به استانبول رسید ومورد استقبال مردم و خلیفۀ وقت قرار گرفت ودر آنجا از جانب خلیفه بدون آنکه خودش اطلاعی داشته باشد ، به عنوان عضو دار الحکمة الإسلامیة برگزیده شد . بدیع الزمان به هیچ وجه تحت تأثیر استعمارگران قرار نگرفت ودر مقابل آنان زانو نزد بلکه تا حدی به مخالفت با آنان برخاست تا اینکه چندین بار به دادگاه کشانده وبعدها تبعید شد . با این حال هیچوقت امید به پیروزی وآینده را از دست نداد . در سال 1923 به وان برگشت ودر خرابه ای در بالای کوه ارک خدا پرستی واقعی را آغاز کرد وبه انزوا وپرورش روح وجان خود پرداخت . بالاخره جنگ شروع شد وبه ضرر وشکست مسلمانان انجامید . درندگان حکومتی ، ریختن خون مردم مسلمان را از سر گرفتند ورؤسای عشایر کُرد را دستگیر وآنها را از شهر ومنطقۀ خود دور کرده وتحت نظارت قرار دادند . در این برنامه ، مأموران جناب نورسی را هم فراموش نکردند ودر 25 شباط 1925 م. دسته ای سرباز به بالای کوه ارک فرستاده تا ایشان را از آنجا پایین بیاورند . او را ابتدا با ارضروم سپس به طرابزون وپس از آن به استانبول و از آنجا نیز به بوردو وپس از هفت ماه به اسپارته برده شد پس از چند ماه نگذاشتند در آنجا هم راحت باشد ودستور داده شد که به بارلا - که در یک منطقه دور افتاده قرار داشت - برده شد . بدیع الزمان خدا پرست با هدفی پاک و نیتی خالص ومحبتی بی اندازه نسبت به دینش وترس فراوان از قیامت ودلسوزی نسبت به مسلمانان ، در شهر کوچک وزیبای بارلا خدا پرستی را از سر گرفت ودلش را صادقانه تسلیم خدا نمود . در این شهر که خانۀ محقر وکوچکی به او داده بودند استاد مدت هشت سال ونیم زندگی کرد وبیشتر رسالات نور را در آنجا نوشت وبه این صورت این اتاقک چوبی به عنوان اولین مدرسۀ نور به حساب می آید . مدت زیادی شیخ در میان مردم بارلا تنها وبی کس بود وهیچ کس جرأت نمی کرد حتی به او سلام هم بکند . پس از مدتی سر انجام مردی بنام سلیمان قید همه چیز را زد وبا گفتن هرچه بادا باد خود را به بدیع الزمان رساند وخود را به عنوان خادم وهمکار او معرفی نمود . سلیمان مدت هفت سال به بدیع الزمان کمک کرد ودر محضر ایشان زانوی تلمذ را به زمین زده وحلقۀ اتصال بدیع الزمان با مردم شد . تا اینکه در نتیجه جوانان زیادی با این عالم ربانی ارتباط پیدا نموده وحلقۀ درس استاد روز به روز تنگ تر می شد وبارلا را به مدرسه ای بی نظیر تبدیل نمودند . شاگردان بارلا در نهایت زرنگی وتلاش ، رسالات ممنوعۀ استاد را مطالعه ونسخه های دیگری را از روی آنها استنساخ می نمودند ودر سراسر ترکیه پخش می کردند وبا این کار شاگردان نورسی با دستگیری وشکنجه و تبعید روبه رو شدند . پس از حادثۀ مسجد ودستگیری چند شاگرد بدیع الزمان در سال 1934م. اورا به شهر اسپارته منتقل نمودند در آنجا نیز اورا آرام نگذاشتند بعد از چند ماهی در سپیده دم یکی از روزهای ماه نیسان سال 1935 م. گروهی از مأمورین به منزل ایشان ریختند واو را دستگیر و روانۀ زندان اسکی شهر نمودند واورا به تنهایی به دور از شاگردانش در یک جا زندانی کردند و مدت دوازده روز او و شاگردانش را از غذاخوردن محروم نمودند . پس ازآن که بدیع الزمان یازده ماه در زندان اسکی شهر سپری کرد در بهار 1936م. به قستمونی در شمال مملکت تبعید شد . جناب نورسی مدت هفت سال را هم در این شهر به عنوان تبعید ، سپری کرد ودر این مدت رسالات دیگری نوشت . هر چند مأموران حکومتی در این شهر هم بدیع الزمان را تحت نظارت داشتند ایشان همچنان به راه خود ادامه می داد چون که با خود عهد کرده بود که خدمت گذار ایمان وقرآن باشد . به همین خاطر هر چند مأموران وجاسوسان مراقب ایشان بودند ازراههای گوناگون برای شاگردانش نامه می فرستاد .ورسالات را مخفیانه به شاگردانش می رساند . به دین ترتیب افرادی عنوان پستچی پیدا شدند وپیامهای نور از این طریق به صورت منظم میان شهرها وروستاها پخش می شد . پس از هفت سال اقامت اجباری در قستمونی به زندان دنیزلی منتقل شد ومدت نه ماه درآن زندان ماند که دستاورد این زندان نوشتن رسالۀ ثمرۀ درخت ایمان بود . در اواخر ماه آب 1944م . حکم تبعید ایشان به امیر داغ از توابع ولایت آفیون صادرشد . در ششم کانون اول 1948 بدیع الزمان وتعدادی از شاگردانش به زندان آفیون انداخته شدند ومدت بیست ماه را در آن زندان سپری نمودند که در این وقت جناب نورسی 75 سال سن داشتند . هرچند بدیع الزمان در جوی پر از بی مهری واستبداد زندگی می کرد ، باز هم از وظیفۀ اصلیش دست برنداشت . بیشتر اوقات مشغول عبادت بود . کم می خوابید وبسیار کم غذا می خورد . شبها را با تسبیح ، تهلیل ، دعا ، مناجات ونماز شب سپری می نمود وهمیشه وضو داشت . دولت لائیک وقت نقشه های زیادی برای از بین بردن جناب نورسی کشید تا اینکه هفده بار سعی شده بود که ایشان را از طریق مسموم کردن بکشند . در سال 1950 حزب دمکرات در انتخابات موفق شده وحکومت را به دست گرفت وعفو عمومی اعلام نمود . پس از آن بدیع الزمان اولین سفر آزاد خود را به اسکی شهر اختصاص داد وبا دیدن شاگردان قدیم وجدیدش شاد وخوشحال شد . پس از آن به اسپارته رفت ومدت هفتاد روز در آنجا اقامت کرد . پس از چاپ کتاب  پیام رهبر جوانان  توسط یکی از شاگردانش بهانه ای جدید به دست دولت افتاد لذا او را به استانبول احضار کردند تا در بیست ودوم کانون سال 1952 . در دادگاه کل جزا آماده باشد . جناب نورسی پس از سه مرحله دادگاه در استانبول بی گناه شناخته شد . پس از آن برای دیدار دوستان و شاگردان خود به امیر داغ رفت اینبار به شهر خاطراتش ، شهری که اولین مدرسۀ نور در آنجا تأسیس شد واولین جایی که پیامهای نور در آن نوشته شد سفر کرد . سال 1957 از راه رسید بدیع الزمان روز به روز پیر تر وضعیف تر می شد . در سالهای آخر عمر خود در شهر اسپارته با شاگردانش زندگی می کرد . بعضی وقتها به بارلا وامیر داغ نیز سفر می کرد . در سال 1960 در ماه مارس بیماریش شدت گرفت وبعدها معلوم شد که به ذات الریه دچار شده است بدیع الزمان خداپرست پس از گذراندن عمری پر از محنت وشکنجه و آزار در راه ایمان واسلام ، با این جهان وداع گفت وبه محبوبی که سالهای سال انتظار دیدارش را می کشید ، پیوست . ایشان پس از خود از متاع دنیوی ، یک ساعت ، یک عبا ، یک عمامه وبیست لیرۀ ترکه را به جاگذاشتند وبدون فرزند از دنیا رفتند چون که در تمام عمرش ازدواج ننمود، اما پیامهای نور را به عنوان خلعت به تمام انسانها وبه ویژه مسلمانان هدیه داد . روحش شاد وراهش پر از راهرو باد .

Il MAXXI - Museo nazionale delle arti del XXI secolo è un museo di arte contemporanea, sostenuto dall'omonima fondazione costituita dal Ministero per i Beni e le Attività Culturali. Il museo è stato pensato come un luogo pluridisciplinare destinato alla sperimentazione e all’innovazione nel campo delle arti e dell’architettura. Nel MAXXI risiedono due istituzioni museali, il MAXXI arte e il MAXXI architettura, le cui collezioni permanenti sono incrementate sia attraverso l’acquisizione diretta di opere che tramite progetti di committenza, concorsi tematici, premi rivolti alle giovani generazioni, donazioni, affidamenti. Oltre ai due musei il MAXXI ospita un auditorium, una biblioteca e una mediateca specializzate, una libreria, una caffetteria e un bar/ristorante, gallerie per esposizioni temporanee, performance, iniziative educational. La grande piazza che disegna gli spazi esterni può accogliere opere ed eventi dal vivo. Nel luglio del 1998 viene bandito dalla Soprintendenza Speciale Arte Contemporanea, su incarico del Ministero per i Beni Culturali, il concorso internazionale di idee per la realizzazione a Roma del nuovo polo nazionale, culturale ed espositivo, dedicato all’arte e all’architettura contemporanee. La giuria internazionale è chiamata a valutare 273 candidature, tra cui vengono selezionati i 15 progettisti ammessi alla seconda fase, che nei tre mesi successivi elaborano i progetti di concorso. Intanto, la ricerca di un’area dismessa in una posizione centrale e strategica della città, aveva portato, l’anno precedente, all’individuazione del grande complesso delle officine e dei padiglioni militari della ex caserma Montello al Flaminio, da anni inutilizzato, come luogo deputato ad ospitare il campus. Le linee di indirizzo del concorso prevedevano di integrare il progetto con il contesto del quartiere Flaminio, di conservare l'edificio che affaccia su via Guido Reni e il grande corpo a due piani a confine con la chiesa parrocchiale, di creare spazi aperti lungo il perimetro del progetto, di porre attenzione all’illuminazione naturale e al controllo ambientale, di creare continuità nella circolazione e nei percorsi. Concluso il concorso, le linee guida e le forme iniziali sono coerentemente sviluppate nel corso della progettazione preliminare, definitiva ed esecutiva, che confermano l’idea di un campus urbano, in cui la tradizionale nozione di edificio si amplia in una dimensione più vasta, che investe tanto lo spazio della città quanto quello interno, a prevalente destinazione museale. L’articolazione funzionale, strutturata in aree con connotazioni precise, percorsi e zone polivalenti e flessibili, prevede sostanzialmente i due musei – MAXXI arte e MAXXI architettura – che ruotano intorno alla grande hall a tutta altezza attraverso la quale si accede ai servizi di accoglienza, alla caffetteria e al bookshop, ai laboratori didattici, all’auditorium e alle sale per eventi dal vivo e per convegni, alle gallerie dedicate alle esposizioni temporanee e alle collezioni di grafica e fotografia. Il progetto si confronta con il sistema urbano delle caserme, adottandone il profilo contenuto e orizzontale. La circolazione interna confluisce in quella urbana, sovrapponendo più strati di percorsi intrecciati e di spazi aperti alle condizioni specifiche del luogo. Le complessità delle forme, il variare e l’intrecciarsi delle quote determinano una trama spaziale di grande complessità.  L’andamento rigato della copertura contiene una memoria degli shed dei capannoni preesistenti. Il percorso pedonale – che all’interno diverrà museale – attraversa il sito seguendo la sagoma arrotondata del museo e scivolando sotto i volumi in aggetto degli edifici. Il progetto sembra alludere alle stratificazioni storiche e archeologiche della città di Roma che si presentano con la metafora dei layers digitali. L’idea progettuale sul piano architettonico presenta un segno deciso che predomina negli spazi all’aria aperta, segnati dai volumi in aggetto, e negli ambienti di accoglienza, poi contraddetto dalla spazialità più sobria delle gallerie destinate a ospitare le collezioni dei due musei. Con differenti gradi di permeabilità, flessibilità e trasparenza, le diverse gallerie sono connotate dal controllo delle condizioni ambientali e di luce. Arte, architettura e spazi per eventi dal vivo convivono in una sequenza scenografica di suites caratterizzate da un uso modulato e zenitale della luce naturale. Lo spazio non si identifica esclusivamente in un percorso lineare, ma offre una gamma di scelte alternative per far sì che il visitatore non torni mai sui propri passi, godendo di suggestivi scorci panoramici sull’architettura, le opere e la città. La necessità di garantire la continuità della produzione del calcestruzzo e la qualità della miscela hanno reso necessario l’impianto di una centrale di betonaggio nell’area di cantiere. L’esigenza di controllare la resa estetica delle superfici in cemento faccia a vista, pensate da Zaha Hadid di colore chiaro, lisce e appena segnate dai fori degli elementi di connessione delle due facce del cassero, ha portato all’impiego di casseformi particolari, di dimensioni fuori standard. I casseri devono sopportare le enormi spinte esercitate dal calcestruzzo nella fase di getto. Il loro coefficiente di reimpiego è di poco superiore all'unità. La miscela utilizzata, del tipo autocompattante per garantire una superficie compatta e liscia, permette di realizzare le pareti a geometria complessa del MAXXI con getti di grandi dimensioni. L'impiego dell'acciaio è destinato ai collegamenti verticali e ad altri elementi architettonici come le travi di collegamento tra le pareti in calcestruzzo e i pilotis che sostengono i volumi in aggetto. Il carattere fondamentale del progetto architettonico e strutturale è contenuto nell’idea di parete, intesa come elemento ordinatore dello spazio. Gli spazi interni delle gallerie sono racchiusi da coppie di pareti che corrono parallele secondo la configurazione spaziale dell'edificio. Generalmente cieche, queste pareti superano la distinzione tra struttura portante e tamponatura riassumendole in un unico elemento architettonico in calcestruzzo armato. Il primo intervento di recupero e adeguamento funzionale, realizzato in tempi brevissimi e basato sul criterio del “minimo intervento”, ha riportato gli ambienti interni alla spazialità originaria, restituendo unitarietà alle due grandi sale. La struttura in ferro a vista, il pavimento in battuto di cemento in cui affiorano i residui della pavimentazione originale in mattonelle di asfalto pressato, la continuità delle finestre lungo i due lati lunghi, conferiscono luminosità e grande respiro agli spazi espositivi. La semplificazione e la neutralità cromatica delle finiture determinano spazi di grande flessibilità che si offrono alle più diverse soluzioni allestitive. La seconda linea di intervento è rivolta ai temi emergenti sull’architettura. Attraverso un confronto dinamico intende incoraggiare ed evidenziare gli sconfinamenti dell’architettura verso la vasta gamma di esperienze proprie della cultura contemporanea come quelle discipline creative di progetto che vanno dall’industrial design alla comunicazione visiva, alle installazioni artistiche e ambientali. Per costruire la propria collezione, il MAXXI arte ricorre ai più consueti canali di acquisizione, il più consistente dei quali è quello del mercato dell'arte. Il museo accresce la propria collezione anche attraverso le consuete forme di acquisizione quali donazioni, prestiti, comodati d’uso, e prestiti a lungo termine che fungono anche da presupposto a donazioni o acquisti. In occasione delle mostre monografiche, inoltre, alcuni artisti sono soliti donare una o più opere. Il progetto è stato pensato d’intesa con la Biblioteca della Galleria nazionale d'arte moderna, con la volontà di formare, in futuro, un unico polo scientifico di riferimento, sia a livello nazionale, che internazionale, che operi in stretta interdipendenza. Il patrimonio librario, in costante accrescimento, è costituito da saggi, monografie, cataloghi di mostre, giornali e periodici specializzati, guide di architettura contemporanea, pubblicazioni sul paesaggio contemporaneo, dizionari di architettura contemporanea così come da fondi destinati a opuscoli, CD-Rom e DVD multimediali. L’accrescimento della collezione, assicurato da una capillare campagna di ricerca finalizzata agli acquisti, è garantito anche dal continuo scambio di pubblicazioni con importanti musei e istituzioni culturali italiane ed estere, e da donazioni da parte di privati, collezionisti, artisti e gallerie. Il rapporto di scambio è stato avviato e curato sin dall’inizio del progetto. Per ciò che concerne l’architettura, l’iniziativa della videoteca riconosce e promuove il ruolo crescente dell’immagine filmica nell’ambito della documentazione e della comunicazione dell’architettura, attraverso la raccolta di documenti già esistenti e stimolando la produzione di nuovi contributi. I documentari fino a oggi realizzati rappresentano, nel loro insieme, le prime linee di indirizzo culturale del museo di architettura, nella duplice attenzione per la documentazione storica e per il taglio critico e interpretativo che propongono allo spettatore. I video prodotti dalla DARC per il MAXXI architettura sono Cataloghi della collana OperaDarc sulle mostre del MAXXI. In tal senso, la produzione delle video-interviste agli artisti della collezione già implementata andrà continuata e sviluppata. I temi della contemporaneità e l’utilizzo delle nuove tecnologie hanno fatto sì che il pubblico degli adolescenti, che spesso mostra disaffezione nei confronti di attività didattiche proposte dalla scuola, abbia partecipato in maniera propositiva alle attività di laboratorio. A conclusione di ogni mostra e relativi laboratori didattici, il MAXXI ospita la mostra didattica finale in cui vengono esposti gli elaborati di tutti gli studenti che hanno partecipato alle attività. Le mostre didattiche si sono dimostrate momenti importanti di verifica per lo staff scientifico e di coinvolgimento del pubblico scolare e delle famiglie che spesso hanno avuto la possibilità di incontrare gli artisti e gli architetti in mostra, rinsaldando così il rapporto di affezione nei confronti del museo. Un altro pubblico che il museo ha coinvolto nelle sue iniziative, ancora in fase di sperimentazione, è quello dei diversamente abili. Accanto alle menzionate attività didattiche di arte contemporanea sono stati realizzati e sono in programma laboratori didattici per conoscere e avvicinare all'architettura contemporanea. Progettati con il coinvolgimento degli architetti che esponevano il proprio lavoro, ciò ha permesso di far nascere curiosità, discussione e riflessione negli studenti. Grazie al contatto diretto con l'architetto, al racconto della sua esperienza, "il fare" architettura è diventato per i bambini e i ragazzi più facile da comprendere. Le visite coinvolgono il pubblico provocando le capacità interpretative individuali. La costruzione del nuovo museo offre l’opportunità a un pubblico specialistico di effettuare visite guidate settimanali al cantiere del MAXXI. L'illustrazione delle scelte formali e stilistiche, ma anche tecniche, avviene utilizzando i più moderni strumenti di comunicazione, video e animazioni tridimensionali, proiezioni di fotografie, tavole e disegni architettonici. I visitatori accedono poi al cantiere, muniti dei dispositivi di sicurezza, seguendo un percorso prestabilito indicato dai responsabili del cantiere, che li porta ad avvicinarsi alle tecnologie innovative impiegate e alle originali soluzioni architettoniche. Nell'atrio del museo è situato il plastico del MAXXI che, realizzato in occasione del concorso internazionale di progettazione e sempre esposto al pubblico, costituisce un valido supporto per la comprensione del rapporto del nuovo museo con l'intorno. Esso descrive volumetricamente tutto il contesto urbano nel quale si inserisce il nuovo edificio, dal Villaggio Olimpico all'ansa del Tevere e contribuisce all’approfondimento della comprensione del progetto.
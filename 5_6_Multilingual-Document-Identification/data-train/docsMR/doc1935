I 1902 flyttet hun til Frankrike. Fram til 1912 bodde hun i Paris med sin bror Leo, som var en beundret kunstkritiker. Gertrude møtte her i 1907 sin livsledsager Alice B. Toklas. Alice flyttet inn hos Leo og Gertrude i 1909. Gjennom det meste av sitt liv, levde Gertrude likesom alle hennes søsken av avkastningene fra farens eiendommer. Broren Michael sparte penger omhyggelig for å investere. Etter suksessen med sin selvbiografi The Autobiography of Alice B. Toklas i midten av 1930-årene, ble Gertrude Stein rik ved egen hjelp. Da Storbritannia erklærte krig mot Tyskland under første verdenskrig, var Gertude Stein og Alice B. Tokas på besøk i North Whitehead i England. De vendte tilbake til Frankrike etter at Gertrude Stein hadde lært å kjøre bil av sin venn William Edwards Cook. De ble frivillige som transporterte forsyninger til franske hospitaler, noe de ble honorert for av den franske regjering. Stein og Tokas ble gode venner med forfatteren Natalie Barney, og Gertrude Stein ble også venn med den velhavende forfatteren og tidsskriftsutgiveren Bryher. I 1920-årene tiltrakk hennes salong på Rue de Fleurus nr. 27, hvor veggene var dekket av avantgardekunst, mange store kunstnere og forfattere, deriblant Ernest Hemingway, Ezra Pound, Henri Matisse, Thorton Wilder, Sherwood Anderson og Guillaume Apollinaire. Hun kalte dem for «Lost Generation» på grunn av de forviste amerikanske forfatterne. I dette tidsrommet ble hun venn med forfatteren Mina Loy, og de to fikk et livslangt vennskap. Hennes ekstreme sjarme, veltalenhet og vennlighet gjorde at hun hadde en stor omgangskrets. Hennes dømmekraft innenfor litteratur og kunst gjorde henne innflytelsesrik. Hun var Ernest Hemingways mentor, og ved hans sønns fødsel ba han henne være gudmor til barnet. Sommeren 1931 anbefalte Gertrude Stein den unge komponisten og forfatteren Paul Bowles å dra til Tanger, hvor hun og Alice hadde feriert. Gertrude Stein var politisk ambivalent, idet hun var en åpenlys feminist, men er også beskrevet som en konservativ. Hun anså de arbeidsløse som opponerte mot Franklin D. Roosevelt og hans New Deal som late. Hun talte nasjonalistenes sak under den spanske borgerkrig. Etter krigen vokste Steins status i Paris, da hun ble besøkt av mange amerikanske soldater. Hun døde 72 år gammel av magekreft i Neuilly-sur-Seine. Den 27. juli 1946 ble hun begravet på Père Lachaise i Paris. Gertrude Stein utnevnte forfatteren og fotografen Carl Van Vechten til sin litterære bobestyrer, og han hjalp til med å få utgitt hennes ikke utgitte verker. Et minnesmerke over Gertrude Stein står på den øverste terrassen i Bryant Park i New York.
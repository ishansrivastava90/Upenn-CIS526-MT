Le Grand-Hornu is een historisch industrieel mijnbouwcomplex in de Bergen in de Provincie Henegouwen. De site geldt als een belangrijk  voorbeeld van industrieel erfgoed van de industriële revolutie bij het begin van de 19e eeuw. Omdat het moeilijk is om plaatselijk voldoende arbeiders te vinden en deze ook te behouden, besluit De Gorge al in 1816 om behalve nieuwe mijngebouwen ook een arbeiderswijk te laten bouwen. De uitvoering ligt in handen van de Rijselse architect François Obin en na diens dood in 1825 bij Bruno Renard uit Doornik, die zijn opleiding genoten had in Parijs en daar meer dan waarschijnlijk vertrouwd was geraakt met het werk van Claude-Nicolas Ledoux en meer bepaald zijn Koninklijke zoutziederij van Arc-et-Senans waarmee "Grand-Hornu" een duidelijke verwantschap vertoont. In 1831, wanneer de machinezaal met stoommachine geopend wordt, zijn de werken voltooid, maar nog voor het zover is krijgt De Gorge af te rekenen met een arbeidersopstand waarbij de installaties en zijn woning geplunderd worden en hij zich moet verschansen in een van de hoektorens van de gebouwen. Desondanks draait de productie op volle toeren en ze bereikt in 1832, wanneer De Gorge sterft aan cholera, 120.000 ton. Met 1000 à 1500 werknemers en een productie van meer dan 100.000 ton behoort de mijn op dat ogenblik tot de voornaamste van de streek. Zijn weduwe Eugénie Legrand neemt in eerste instantie de leiding over, nadien wordt de exploitatie door haar erfgenamen overgenomen via de in 1843 opgerichte "Société civile des Usines et mines de houille du Grand-Hornu". Het hart van de site wordt gevormd door de in neo-klassieke stijl gebouwde mijngebouwen zelf die gegroepeerd zijn rond twee binnenpleinen op een groot rechthoekig terrein. Hier omheen liggen langs zes straten de arbeiderwoningen, de gemeenschappelijke voorzieningen en het "kasteel" dat De Gorge voor zichzelf liet bouwen. In het midden van het binnenplein werd in opdracht van de familie in 1855 een standbeeld geplaatst ter ere van Henri De Gorge. Het gietijzeren beeld uitgevoerd door Egide Mélot, zou ook na de sluiting blijven staan, door weer en wind aangetast werd het recent gerestaureerd en bij de opening van het MAC's terug op zijn sokkel geplaatst. Achter het centrale plein werd door de nakomelingen een crypte gebouwd als grafkelder voor De Gorge en een aantal van zijn familieleden, deze kon om wettelijke redenen echter pas vanaf 1927 in gebruik genomen worden, toen de stoffelijke resten van De Gorge en een twintigtal familieleden werden overgebracht van het plaatselijke kerkhof, samen met het grote kruisbeeld uitgevoerd door Bouchardon. Het kasteel dat gescheiden door de straat tegenover het ingenieursgebouw ligt was pas afgewerkt in 1832 toen Henri De Gorge al overleden was. Het werd nooit permanent bewoond door de familie maar vooral gebruikt voor officiële ontvangsten zoals deze van koning Leopold I in 1832 en 1854. Ook het kasteel raakte volledig in verval, sinds de restauratie wordt het nu gebruikt als cultureel centrum en voor de organisatie van seminaries. Tussen 1778 en 1843 werden twaalf schachten geboord rondom de wijk, ze kregen namen van heiligen meestal geïnspireerd op de namen van vrouwelijke familieleden van de uitbaters. De diepste schacht bereikte een niveau van 998 meter. Vandaag blijven enkel de terrils van schachten 9 en 12 over als getuigen. In 2010 viert men het 200-jarig jubileum van de site en bij deze gelegenheid hoopt men op een erkenning als werelderfgoed door de UNESCO.
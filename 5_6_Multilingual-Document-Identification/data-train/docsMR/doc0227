A veganizmus a vegetarianizmus elveit nemcsak részleteiben, hanem következetesebben, szó szerint megvalósító gyakorlat, életmód. A veganizmust gyakorló embert vegánnak hívják. A vegánok nem esznek állati eredetű termékeket és lehetőségeik szerint az élet más területein sem használnak, ugyanis azt vallják, ezeket állatok kihasználásával szerezzük, fájdalmat, szenvedést, halált okozunk nekik, és ebben ők nem kívánnak részt venni. Ezért se hús, se tej, se tojás, se méhészeti termékek nem szerepelnek étrendjükben, továbbá kerülik az egyéb állati eredetű anyagokat is, mint a bőr, szőrme, gyapjú, toll, zselatin stb. Továbbá kerülhetik az állatokon kísérletezett kozmetikumokat és háztartási szereket. Az állati eredetű anyagokat növényi eredetű, vagy szintetikus alternatívával helyettesítik. 1944-ben Elsie Shrigley és Donald Watson, akik az Egyesült Királyság Vegetáriánus Társaságának tagjai voltak, úgy érezték, meg kell különböztessék magukat "a többi vegetáriánustól", ugyanis ők elutasítottak olyan állati eredetű anyagokat, amilyeneket a többiek nem, vagyis a tojást, a tejet és tejtermékeket, és a mézet is. "Vegan"-nak nevezték magukat" a "vegetarian" szó első három és utolsó két betűjéből, mert mint Donald Watson mondta, "a veganizmus a vegetarianizmussal kezdődik, és eljut a logikus következtetésig." Magyarországon a Bicsérdizmus is teljes növényevővé válásra törekedett, a fenti mozgalomtól függetlenül. Maga a vegán mozgalom csak a 20. században született meg, de gyökereiket, az alapelveket a történelembe is megtalálhatjuk – vallják, többek között a hindu és védikus kultúra alapját képező "ahimsza", vagyis a nem-ártás törvényében, a mózesi "Ne ölj!" és "Ne lopj!" parancsolatokban, és többek között az Albert Schweitzer által megfogalmazott "élet tisztelete" erkölcsében, amelyeket ez az életmód sajátos módon alkalmaz jelen korunkban. A veganizmus kizárólag növényevő táplálkozást hirdet és követ, szemben állva a biológia és az orvostudomány azon állításával, mely szerint az emberi faj mindenevő. Kimutatták, hogy a húsmentesen táplálkozók között egyes betegségek ritkábban fordulnak elő, mint a húst fogyasztók körében. A megfelelő energia- és tápanyag-ellátottságú vegetáriánusok között kisebb a szívinfarktus, az agyvérzés, a magas vérnyomás, cukorbetegség és bizonyos daganatos betegségek előfordulása.  Orvosi vélemények szerint előnyei csak a szakszerűen összeállított tejet, tejtermékeket, tojást is tartalmazó vegetáriánus táplálkozásnak lehetnek. A vegánok szerint nincs olyan "megszokott jó" dolog, amelynek ne lenne vegán, tehát állati eredetű anyagoktól mentes, erőszakmentesebb alternatívája. Például bőr és szőrme helyett létezik műbőr és műszőrme. A megszokott ízeket kedvelők találhatnak a vegetáriánus ételeket árusító üzletek hűtőpultjaiban 100% növényi eredetű húsimitáló termékeket, mint például ún. gabonakolbászokat, búza- és szójahúsokat, pástétomokat, növényi tejeket, növényi joghurtot és sajtot is. A megszokott ételek elkészíthetők kizárólag növényi alapanyagokból is, de tápanyagtartalmukban jelentős eltérés lehet az eredeti ételekkel összehasonlítva.
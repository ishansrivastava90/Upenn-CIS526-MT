Asmild Kirke blev ved reformationen sognekirke for Asmild Sogn. Kirkens oprindelige navn var Sct. Margrethe Kirke, men op til vor egen tid har man lokalt omtalt kirken som Asmild Klosterkirke. Kirken ligger på østsiden af Viborg Søndersø, næsten direkte over for Viborg Domkirke. I 1990 fejrede kirken sit 900 års jubilæum, men skønnes at kunne være ældre idet murene, udover at være bygget af granitkvadre, også er fremstillet af kildekalk samt tuf. Ved senere ændringer er anvendt munkesten og teglsten. Kirken har i begyndelsen bestået af et langt skib med et højre samt venstre sideskib. Arkadebuer har forbundet skibene. Disse er efterfølgende tilmuret, men er endnu synlige i nord og syd vægge. Oprindelig havde kirken to tårne mod vest og som noget ret usædvanligt var der apsis både i øst- og vestenden. Ca. år 1350 er såvel tårne samt sydlige sideskib nedrevet. Den 20. oktober 1132 skete et drab i kirken. Viborgs daværende biskop Eskild blev myrdet foran alteret af mænd som var trængt ind. Mordet kunne være politisk begrundet, idet der var uro i landet, Erik 2. Emune var på det tidspunkt endnu ikke konge -  men i oprør mod Kong Niels. Mordet blev ikke opklaret, ligesom biskoppens eventuelle rolle forblev ukendt. Inventaret er i barokstil. Stolestaderne er forsynet med udskårne gavle. Prædikestol og altertavle har smukke billedskærerarbejder. Kirken har romansk granit døbefont med enkel slynget udsmykning. Kor og skib er adskilt af et korgitter, hvilket er ret usædvanligt. Prædikestolen, som er ophængt på sydvæggen, har muligvis tidligere haft sin plads hvor korgitteret nu er. Bag korgitteret finder man en degnestol, som formentlig stammer helt tilbage fra reformationstiden. På orgelpulpiturets forside er i 1700-tallet malet billeder af ni oldenborgske konger, kun Christian 2. er udeladt. Billederne er udført af den lokale maler Jens Thrane i 1703. På kirkerummets nordvæg hænger et lille oliemaleri, som menes at være et portræt af reformatoren Hans Tausen som yngre. Ligeledes på nordvæggen hænger kunstneren Niels Helledie´s Fuglekrucifiks, en gave fra Viborgs pengeinstitutter ved kirkens 900 års jubilæum i 1990. I tårnrummet findes nu et lille udstilling bl.a. med modeller af kirken gennem tiderne. Rummet var tidligere et familiekapel for familien Braem, som ejede Asmildkloster i begyndelsen af 1700-tallet. Nu er kisterne flyttet til krypten under tårnrummet. På kirkegården findes Danmarks største familiegravsted for familien Bruun, som ejede Asmildkloster og kirken gennem det meste af 1800-tallet. Familiegravstedet er fortsat i brug. Neden for kirken mod Viborg Søndersø er der indrettet en have med lægeurter. Den blev anlagt i 1998, skænket af Dansk Planteskoleejerforening ved foreningens 100-års jubilæum. Haven har fire afsnit med læge- og krydderurter, som blev dyrket ved klostrene i henholdsvis 1100-, 1200-, 1300- og 1400-tallet.
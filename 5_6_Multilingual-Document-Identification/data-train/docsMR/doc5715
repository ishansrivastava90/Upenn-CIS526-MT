Teoksen alkuaste oli kertova runo, jonka Christopher Tolkien julkaisi History of Middle-earth -sarjan kolmannessa osassa The Lays of Beleriand. Suorasanainen versio runosta ilmestyi teoksessa Keskeneräisten tarujen kirja nimellä Narn i Hîn Húrin eli Húrinin lasten tarina. Kun Nirnaeth arnoediad, Lukemattomien kyynelten taistelu, alkoi ja Húrin, Dor-lóminin valtias ja Túrinin isä, lähti epätoivoiseen sotaan Morgothia vastaan, Túrin oli vasta nuori lapsi. Eldarin ja edainin sotajoukot hävisivät Morgothin valtavalle armeijalle, ja Húrin vangittiin. Húrin oli yksi harvoista, jotka tiesivät Gondolinin kätketyn kaupungin sijainnin, joten Morgoth yritti pusertaa tietoa ulos hänestä. Húrinia ei saatu paljastamaan kaupungin sijaintia, joten Morgoth kirosi hänen koko perheensä. Túrinille syntyi sisko, Niënor, jota Túrin ei kuitenkaan ehtinyt tuntea montaa kuukautta. Túrinin äiti Morwen lähetti Túrinin turvaan Doriathiin. Siellä hän kasvoi mieleltään ja voimiltaan mahtavaksi, mutta joutui väärinkäsityksen vuoksi lähtemään pakoon. Túrin liittyi lainsuojattomien joukkoon ja alkoi käydä sotaa Morgothin kanssa. Túrinin Doriathin-aikainen paras ystävä Beleg tuli apuun. He olivat liitossa Mîm-vähäkääpiön kanssa, mutta tämä petti heidät, jolloin Túrin vangittiin ja vain Beleg pääsi pakoon. Hän vapautti Túrinin, mutta vapautuessaan Túrin tappoi Belegin luullen häntä pimeässä Morgothin palvelijaksi. Túrin otti Belegin miekan puhdistaakseen ystävänsä veren siitä tappamalla vihollisia. Hän vaelsi Nargothrondin kuningaskuntaan. Nargothrondissa Túrin pääsi kuninkaan suosioon ja alkoi hyökkäillä avoimesti Morgothia vastaan. Morgoth kuitenkin lopulta tuhosi kokonaan Nargothrondin kuningaskunnan Tumhaladin kenttien taistelussa lohikäärme Glaurungin johdolla. Glaurung noitui paikalle Doriathista tulleen Niënorin, jolloin tämä menetti muistinsa ja pakeni Brethilin metsään. Sinne Túrinkin oli paennut Nargothrondin tuhoutuessa. Túrin löysi Niënorin ja he rakastuivat tietämättöminä sisaruudestaan. Pian Glaurung päätti hankkiutua eroon Túrinista ja lähti Brethiliin. Túrin oli lohikäärmettä vastassa ja tappoi sen. Lohikäärmeen kuollessa Niënor sai muistinsa takaisin ja ymmärsi sisaruutensa Túrinin kanssa. Hän hyppäsi Taurosin putouksiin ja kuoli. Túrin tokeni kamppailusta ja sai kuulla Niënorin oikeasta alkuperästä, jolloin hän tajusi tehneensä elämässään pelkkää pahaa, vaikkakin tahtomattaan, ymmärsi Morgothin kirouksen olevan voittamaton ja heittäytyi Belegin miekkaan. Húrin päästettiin vapaaksi ja hän ja Morwen tulivat paikalle. Morwen kuoli haudalle ja Húrin hukuttautui Läntiseen mereen.

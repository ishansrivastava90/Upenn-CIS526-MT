თუ გვაქვს სასრული რაოდენობის სიმრავლე, მაშინ ამორჩევის აქსიომა არც კი არის საჭირო. უბრალოდ თუ თითოეული სიმრავლიდან ეგვიძლია ავარჩიოთ ერთი ელემენტი, მაშინ ჩამოვუყვეთ სიმრავლეებს და თითო სიმრავლიდან ავარჩიოთ თითო ელემენტი. სასრულ დროში გვექმება ცხრილი, რომელიც თითოეული სიმრავლისთვის მის ელემენტს მოგვცემს. ანუ მათემატიკურ ენაზე გვექნება ფუნქცია. სირთულეები მაშინ იქმნება, როცა საქმე გვაქვს უსასრულო რაოდენობის სიმრავლეებთან, მაშინ ასეთი მარტივი მიდგომა აღარ გამოდგება და ასეთი ფუნქციის არსებობის დასამტკიცებლად ამორჩევის აქსიომის გამოყენება დაგვჭირდება. 1904 წელს გერმანელმა მათემატიკოსმა ერნსტ ცერმელომ პირველად ჩამოაყალიბა ეს აქსიომა, დაზუსტებული სახით. მიუხედავად იმისა, რომ რამდენიმე მათემატიკოსს ნახსენები ჰქონდათ თავის ნაშრომებში, რომ ისინი ასეთი სახის დაშვებას აკეთებდნენ, ცერმელო მაინც ამ ამორჩევის აღმომჩენად ითვლება და აქსიომას ზოგჯერ ცერმელოს აქსიომადაც მოიხსენებენ. მე-20 საუკუნის პირველ ნახევარში კურტ გოდელის და პაულ კოჰენის შრომების წყალობით დამტკიცდა, რომ ცერმელო ფრენკელის აქსიომებიდან ამორჩევის აქსიომის ან მისი საპირისპიროს დამტკიცება შეუძლებელია. ანუ ამორჩევის აქსიომა ლოგიკურად დამოუკიდებელია ამ ცერმელო ფრენკელის სიმრავლეთა თეორიის სხვა აქსიომებისგან. დღეს არსებობს ბევრი სხვადასხვა ალტერნატიული ვარიანტი სიმრავლეთა თაორიის აქსიომატიზაციის, რომელთაგან ზოგიერთში მიღებულია ამორჩევის აქსიომა, ზოგიერთში კი მისი საპირისპირო აქსიომებიდან რომელიმე. დღეს არსებობენ მათემატიკოსთა მცირე ჯგუფები, რომლებიც გამოკვეთილად ეთანხმება ამორჩევის აქსიომას და თვლის რომ ეს აქსიომა უნივერსალურად უნდა იყოს მიღებული, როგორც სხვა აქსიომები. ასევე არსებობენ მცირე ჯგუფები - კონსტრუქტივისტები, რომლებიც თვლიან, რომ ამორჩევის აქსიომა, რომელიც ისეთ არაინტუიციურ შედეგებს იძლევა როგორც ბანახ-ტარსკის პარადოქსი, არასწორი უნდა იყოს. ბევრი შედეგი, რომელიც თავის დროზე ამორჩევის აქსიომის გამოყენებით დამტკიცდა, მისი ექვივალენტური აღმოჩნდა. ანუ აღმოჩნდა, რომ შეუძლებელია მათი დამტკიცება ამორჩევის აქსიომის გარეშე და თუ ამ თეორემების შედეგები სწორია, მაშინ ამორჩევის აქსიომაც სწორი ყოფილა.
Платформизмот е тенденција во поширокото анархистичко движење кое изразува афинитет за организирање според Организациската платформа на генералниот сојуз на анархисти на Дјело Труда. Платформата произлегува од искуствата на руските анархисти во Октомвриската револуција, која доведе до конечна победа на болшевиците врз анархистите и другите неистомисленици. Платформата се обидува да ги објасни и посочи причините за пропаст на анархистичкото движење во текот на Руската револуција. Како контроверзен памфлет, Платформата предизвика разновидни критики од анархистите ширум светот. До скоро, платформата на англиски беше позната како Организациска платформа на слободарските комунисти, бидејќи нејзиниот англиски превод беше заснован на Волиновиот погрешен превод на рускиот оригинал. Платформата потенцира дека „имаме витална потреба од организација која ќе го собере поголемиот дел на учесниците на анархистичкото движение, и ќе воспостави заедничка тактичка и политичка линија за анархизам и ќе послужи како водач за целото движение„. Единство на теоријата - теоријата според Организациската платформа е сила која ја води активноста на индивидуите и организациите преку одреден пат до одредена цел. Природно, таа мора да се сподели со сите личности и сите организации кои ќе се приклучат на Генералниот сојуз. Активноста на Генералниот анархистички сојуз, и општо и во детали, мора да биде совршено конзистентна со теоретските принципи изнесени од Сојузот. Федерализам - според Платформата анархизмот отсекогаш ја отфрлал централизираната организација, и во однос на општествениот живот на масите и во областа на својата политичка активност. Системот на централизација се потпира врз задушување на духот на критика, иницијатива и независност на секоја индивидуа и врз слепа послушност на масите кон „центарот“. Природна и неизбежна последица на овој систем е поробувањето и механизацијата и на јавниот живот и на животот на партиите. Спротивно на централизмот, анархизмот отсекогаш го нудел и стоел зад принципот на федерализам, кој ја комбинира независноста на индивидуата или организацијата со нивните иницијативи и служењето на заедничката кауза.
Under den franska revolutionen räknades han till den moderata falangen. Han förespråkade en konstitutionell monarki byggd på modell från Storbritannien. Han anses av många som den franska revolutionens största statsman. Honoré Mirabeau föddes i Le Bignon, nära Nemours. Han var äldsta överlevande son till Victor de Riqueti, markis av Mirabeau och hans fru Marie-Geneviève de Vassan. När han var tre fick han smittkoppor, vilket vanställde hans ansikte. Detta anses ha bidragit till hans faders ogillande av honom. Mirabeau blev 1767 placerad vid det kavalleriregemente där hans farfar en gång varit befälhavare. Han inledde där en kärleksaffär med överstens fästmö. Detta ledde till en sådan skandal att Mirabeaus far Victor såg till att han insattes i fängelse på ön Île de Ré. Fängslandet genomfördes på ett sätt som var vanligt i Frankrike sedan århundraden, genom ett "lettre de cachet". Detta innebar ett brev från hovet som innehavaren kunde nyttja till en mängd olika saker, bland annat att utan rättegång fängsla valfri person. Han lyckades vid frisläppandet att få sin dödsdom upphävd. Han fick då veta att hans Sophie hade tröstat sig med en ung officer, och när denne avled begick hon självmord. Efter diverse nya juridiska konflikter med sin fru och sina föräldrar attackerade han därefter myndigheterna så våldsamt att han tvingades lämna Frankrike och fly till Holland. Efter en tid där reste han vidare till England, där hans skrifter om "Lettres de cachet" var mycket beundrade. Där umgicks han i den litterära och politiska societeten. Trots hans ständiga angrepp på myndigheter och prominenta personer i det franska samhället, var hans begåvning för stor för att utrikesminister Charles Gravier skulle kunna bortse från den. Han skickades 1786 på ett kombinerat diplomat- och spionuppdrag till Preussen. Han lärde där känna kungen Fredrik den store under dennes sista tid i livet. Brev från denna period som Mirabeau skrev visar tydligt att Mirabeau med sin skarpa iakttagelseförmåga och lika skarpa penna var totalt olämplig som diplomat. Under själva revolutionsdagarna kring den 14 juli var Mirabeau inte närvarande. Han hade kallats till sin faders dödsbädd, och de två hade där försonats. Från maj 1790 till sin död ett år senare hade Mirabeau täta kontakter med hovet. Dessa kontakter skedde i hemlighet. Han la fram en mängd förslag till kungen och drottningen för att styra över revolutionen i en mer balanserad riktning. I gengäld betalade hovet Mirabeaus ständigt stora skulder. Det finns inga tecken på att han blev mutad eftersom hovets guld aldrig fick honom att avvika från sina politiska principer. Han såg sig själv snarare som något av en minister utan portfölj, värdig sin lön. Under 1790 utsågs han även till ordförande för den mäktigaste politiska kraften jakobinklubben. Sammantaget var Mirabeau den ledande kraften i Nationalförsamlingen de första två åren efter revolutionen. Hans talekonst var lysande. I utrikesaffärer var Mirabeau mycket aktiv under sitt sista levnadsår. Han var gammal vän med utrikesministern Armand Marc, och när kriserna hopade sig kommunicerade Mirabeau dagligen med ministern och gav honom råd i varje enskild fråga. Samtidigt försvarade han den förda utrikespolitiken i Nationalförsamlingen. Även detta visar honom som en stor statsman, inte minst genom den förvirring och vanskötsel som uppstod i utrikesdepartementet efter hans död. Vid tiden för sin död fruktade Mirabeau för den franska konstitutionella monarkins framtid. Han insåg att många mäktiga grupper hade andra styresformer i sikte av mer radikal natur. Inte ens Mirabeaus jättekrafter räckte dock till för att ändra på detta.
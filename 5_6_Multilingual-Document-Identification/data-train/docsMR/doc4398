Den är den enda europeiska hackspett där könsskillnaden i färg endast är svagt utpräglad. Mellanspetten är en typisk företrädare för släktet Dendrocopos med sin kontrasterande svart-vita fjäderteckning. Fjäderdräkten liknar större hackspettens. Ovansidan är övervägande svart med vita vingfläckar. Till skillnad från en vuxen större hackspett är hjässan röd med en något mattare nyans hos honan. De svarta ansiktstecknen är hos denna art jämförelsevis svagt utpräglade, så att ansiktet verkar övervägande smutsvitt. Denna hackspett urskiljer sig särskilt från alla andra europeiska arter i släktet, genom avsaknad av ett svart tygelband. Hjässan är hos båda könen täckt av ett tegelrött, åt nacken växlande till rödorange, inte svartkantat fjäderparti. Mycket ofta, särskilt i aggressions- eller sexuellt motiverade situationer, reses hjässfjädrarna upp. Näbben är relativt kort, ljusgrå och inte särskilt kraftig. Rygg och vingarna är glänsande svarta, skulderområdet är vitt, armtäckarna är brett bandade i vitt. Den kraftiga stjärten är svart, de yttre stjärtfjädrarna är vita med en individuellt mycket olika utpräglad svartteckning. Sidorna är påfallande mörkgrå längsstreckade, buken uppvisar en rosaton, som förstärks till rödaktig mot gumpen. Undersidan är vit med röd teckning på undersidan av gumpen. Juvenilen är något blekare, mindre kontrastrikt färgade. Deras hjässplatta är endast antytt rödaktig, bukpartiet är smusvitt. Mellanspetten låter höra en serie kick-läten i vad som brukar beskrivas som rask travtakt. Annars har den ett jamande läte som den använder för att hävda sitt revir. Mellanspettar livnär sig företrädesvis av olika puppor. Därvid överväger stam- och barkboende arter gentemot sådana som lever på grenar eller blad. Träborrande skalbaggslarver spelar ingen eller endast en mycket underordnad roll. Efter individantal bildar bladlöss, olika arter av myror som blanksvart trämyra eller hedjordmyra huvudandelen av födan, medan släktet Formica har en endast underordnad betydelse i födan. Därutöver bildar även skalbaggar, sköldlöss, harkrankar, olika  larver samt flugor, myggor och gråsuggor beståndsdelar av den animaliska kosten. De flesta bytesdjuren är små, medellängden är ungefär 8,5 millimeter. Nykläckta ungar utfodras framför allt med bladlöss. Mellanspetten tar vegetarisk kost, dock långt ifrån i samma utsträckning som kan fastställas hos större hackspett och särskilt hos balkanspett. På våren förtär den också sav, som den suger ur upphackade håligheter i träden. Den ringar vid tillfälle savproducerande träd, framför allt lindar, för att kunna ta upp sav. I juni och juli kan körsbär vara en viktig bikost, som även ungarna utfodras med. På hösten och vintern spelar nötter och barrträdsfrön en viss underordnad roll. För flygfiender, särskilt sparvhök, håller sig mellanspetten fasttryckt nära stammen utan att röra sig, om den inte kan fly in i en håla. Denna fastfrysta position är även känd från andra hackspettar. Angrepp från mårddjur, den andra väsentliga predatorn, kan adulta fåglar oftast ta sig undan flygande, medan just flygfärdiga och ungfåglar ofta faller offer för dem. Mellanspetten är en utpräglat trädlevande hackspett, som endast sällan söker sin föda på marken eller på liggande stammar eller grenar. Därvid föredrar den under hela året det inre av trädkronan på grovbarkiga, gamla lövträd, i synnerhet ekar. De övre och mellersta delarna av stammen används betydligt mindre ofta, och de undra delarna jämförelsevis sällan. Dock varierar användningen av de olika delarna något under året, framför allt på vintern uppsöks de mellersta och övre delarna av stammen samt stora sidgrenar oftare. Mellanspetten samlar sina bytesdjur från stamytan genom att den med hastiga rörelser petar i barksprickor, avsöker blad och emellanåt även i korta utfallsflygningar letar efter flygande insekter att ta som byte. Vid letandet efter byten klättrar den mycket vant även huvudstupa och  på sidan på grenar. Bär och körsbär skördar den ofta genom att den klamrar sig huvudstupa vid en gren. Efter gömda bytesdjur hackar denna hackspettsart jämförelsevis sällan och inte särskilt uthålligt. Endast i det översta barkskiktet och under lösa barkdelar letar den efter trädlevande insekter och deras larver. För att kunna öppna nötter eller komma till barrträdsfrön använder mellanspetten enkla hackspettsmedjor. Denna art anlägger dock inte äkta smedjor. På våren ringar den savdrivande träd eller använder sav som kommit ur skador på bark eller ställen där andra hackspettar har ringat. Mellanspettar blir könsmogna vid slutet av det första levnadsåret. De bildar i stor utsträckning monogama par för häckningssäsongen. Partnerskapet blir lösare efter häckningssäsongen, men kan ofta bestå löst även över vintern och förnyas till den huvudsakliga häckningstiden. Som hos alla hackspettar är aggressionen inom arten mycket stor, byggs långsamt upp med uppbyggnaden av häckningsreviret och hålbygget, men upphör inte helt, ens hos mellanspettar som bildar par. Redan i slutet av januari, men oftare i februari och förstärkt i mars, stryker hanen med högljudda kväk-läten genom sitt födorevir. Om en hona närmar sig intensifierar hanen kväkandet och flyger om kring henne i en framträdande fladdrande flykt. Därefter lockar han honan till fullfärdigade eller påbörjade hål, som anvisas genom knackningar. Fjädrarna på den runda huvudplattan reses då. Honan inspekterar hålorna och kan snart genom en böjd kroppshållning uppmuntra till en kopulation. De första kopulationerna sker redan i februari, men oftare sker de först i mars.
Göteborgi äärelinnast pärit Gozález hakkas tegelema muusikaga 14 aastaselt. Peres oli klassikaline kitarr, mida keegi ei mänginud, juba aastaid olnud, kui Jośe asus omal käel biitlite lugude akorde õppima. Ta asus mängima basskitarri oma sõprade bändis, mis oli inspireeritud Black Flagi ja Mistfitsi muusikast. Samal ajal hakkas ta juba kirjutama oma meloodiaid, millest kasvasid välja mitmed tema 2003. aastal ilmunud esikplaadi lood. 2003. aastal ilmunud “Veneer” saavutas peatselt suure edu üle terve Rootsi ning ka Suur-Britannias. Gonzalez, kes õppis Göteborgi ülikooli doktorantuuris biokeemiat, jättis õpingud pooleli, et pühenduda täiel määral muusikale. 2007. aastal ilmus José Gonzálezi teine täispikk album pealkirjaga “In Our Nature”. Olgugi et Gonzalez on nüüdisajal seotud plaadifirmaga Imperial, on temale omane indie stiilis lindistamisprotsess, mis tagab talle sõltumatu kontrolli lõpptulemuse üle. Mõlemad oma albumid on ta lindistanud kodustes tingimustes, akustilise kitarri ja üksikute käsimikrofonidega. Gonzalez on inspireeritud ladina-ameerika muusikast ning see on tuntav ka tema kitarrimängus. Enda lemmikartistiks on ta nimetanud Kuuba folkmuusiku Silvio Rodríguezi. Esimeseks kontserdielamuseks oli 12. aastaselt The Wailersi kuulamine. Gonzáleze muusikat võrreldakse tihti Nick Drakei omaga. Muusikale on omane tehniline kitarrimäng, millesse on põimitud keerulised sõrmitsemismustrid ja rütmid ning malbe meloodiline vokaal. González kasutab harva hispaania häälestust, vaid eelistab pigem alternatiivseid häälestusi. Gonzáleze laulusõnad on tihti ühiskonnakriitilised ning poliitilise alltekstiga. Plaadi “In Our Nature” tekstid on mõjutatud Richard Dawkinsi “The God Delusion” ja Peter Singeri “Practical Ethics” raamatutest, mida Gonzalez luges viimase albumi lindistamisprotsessi vältel. Jose Gonzalez on laialdaselt tuntud omanäoliste kaverite pärast, mis on tihti rohkem kõlapinda saavutanud kui tema enda lood. Kaverite hulgas on Massive Attacki “Teardrop”, Kylie Minogue “Hand on Your Heart” ning Rootsi bändide Joy Divisioni “Love Will Tear Us Apart” ning The Knifei “Heartbeats”. José González mängib kitarri ja laulab kolmeliikmelises indiebändis Junip. 2005. aastal andsid nad välja oma esimese EP, esimene album on planeeritud aastasse 2010. 2009. aastal osales José González Red Hot Organisationi, HIV ja AIDSi ennetustööga tegeleva organisatsiooni jaoks raha koguva albumi, Dark Was the Night lindistamisel.
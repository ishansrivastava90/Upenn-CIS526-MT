Kerajaan Campuran Negeri Perak 2008 merupakan inisiatif parti-parti pembangkang DAP, PKR dan PAS membentuk kerajaan negeri Perak pada 13 Mac 2008. DAP, PKR dan PAS pada mulanya setuju melantik sesiapa sahaja menjadi Menteri Besar Perak sebagaimana kehendak Perlembagaan Negeri Perak. Pengumuman atas pemuafakatan antara ketiga-tiga parti untuk menubuhkan kerajaan campuran dibuat kira-kira jam 2 pagi di Pejabat DAP negeri yang teletak hanya kira-kira 50 meter dari Pejabat Perhubungan PAS negeri. Tindakan ini mungkin berkaitan tindakan kerajaan PAS di Kedah tidak melantik wakil DAP dalam barisan Exconya. Begitu juga tidak ada wakil DAP dalam kerajaan negeri Kelantan. Malahan kerajaan negeri Selangor menolak calon Cina menjadi Timbalan Menteri Besar Selangor kerana tidak perlembagaan. PAS yang tidak toleran di Kelantan, Kedah dan Selangor menyebabkan Lim Kit Siang tertekan dan dikritik penyokongnya. Pengerusi DAP Perak mengakui banyak pihak mengkritik dan mempertikaikan mengapa DAP yang menguasai 18 kerusi DUN tidak diberikan mandat untuk menerajui kerajaan campuran Perak. DAP akan dilihat gagal berunding dan tidak mampu memahami undang-undang. Ir. Mohamad Nizar Jamaluddin sepatutnya mengangkat sumpah sebagai Menteri Besar Ke-10 Perak pada 13 Mac 2008, pukul 4 petang di hadapan Pemangku Raja Perak, Raja Dr. Nazrin Shah. Akan tetapi, disebabkan bantahan oleh DAP, upacara tersebut ditangguhkan pada masa hadapan. Turut hadir di majlis angkat sumpah jawatan ialah Naib Presiden PAS, Dato' Husam Musa dan Bendahari PAS Pusat, Dr Mohd Hatta Ramli. Lim Kit Siang turut hadir dan kemudianmya berkesempatan menghadap Tuanku Raja Muda memohon ampun kepada baginda. Mohammad Nizar merayu para penyokong supaya tidak mengadakan perarakan bagi meraikan kemenangan menubuhkan kerajaan baru sebaliknya mereka diminta mengadakan majlis kesyukuran secara kecil-kecilan di tempat masing-masing. Pada hari Ahad, 16 Mac 2008, beratus orang Melayu berkumpul di Padang Polo, di tengah bandar Ipoh, bersebelahan Kelab Diraja Perak. Mereka membawa pelbagai kain rentang. Sebenarnya di atas permintaan polis, penganjur telah membatalkan perhimpunan ini. Institusi Raja yang merupakan sebahagian dari sejarah dan sistem berkerajaan di bumi Melayu kekal relevan dan memenuhi peranan secara berkesan sepanjang masa dari zaman kolonial Inggeris membawa kepada era pasca merdeka yang memilih sistem kerajaan Raja Berperlembagaan dan Demokrasi Berparlimen.Institusi raja berfungsi sebagai payung negeri tempat rakyat dapat bernaung, merupakan sumber keadilan, mengurniakan keampunan, menawarkan keistimewaan, tunggak keutuhan, gerbang kebebasan dan payung kehormatan.
Skyttesporten är en av världens största idrotter sett till antalet utövare och utövas över hela världen. 150 länder är organiserade i International  Shooting Sport Federation, ISSF. Med sina cirka 50 miljoner utövare är skyttet världens största individuella sport, endast lagidrotterna volleyboll, basket och fotboll är större. I Sverige gick startskottet för den Svenska Skytterörelsen redan 1860 och idag har Svenska Skyttesportförbundet cirka 100 000 medlemmar. Skytte fanns på programmet redan vid de första moderna Olympiska Spelen i Aten 1896. Vissa tävlingsgrenar är i stort sett oförändrade sedan den tiden, medan andra modifierats eller försvunnit helt. Ursprungligen användes militära vapen men trenden under årens lopp har gått mot kortare skjutavstånd och finare kaliber, vilket lett till att luftgevär och luftpistol på 10 meter idag är de i särklass största grenarna, vid sidan av lerduveskyttet. Sverige har en lång tradition inom skyttet med mängder av OS-, VM- och EM-medaljer. Jonas Edman, Ragnar Skanåker och Pia Hansen är några av skyttesportens kända profiler som tagit OS-guld till Sverige. Skytte är en sport där de fysiska och mentala förutsättningarna är lika för de flesta även om människor med fysiska hinder oftast tävlar i egna klasser. Korthållsskytte är en form av skytte som utövas med gevär med kalibern .22 Long Rifle på 50 meters avstånd till en stillastående tavla.  Grenen benämns även som gevär 50 meter som är den mer internationella benämningen. Det som skiljer de två är skjutprogrammen, inom det nationella skyttet, korthållsskytte, skjuts färre skott under kortare tid medan tävlingsprogrammet för det nationella skyttet, gevär 50 meter, följer det internationella skytteförbundets regler med långa program under långa skjuttider. Lerduveskytte finns i formerna Skeet, Trap och Sporting, där man i Skeet har två kastare, ett torn och en låda vid varsin ända av banan. Man går runt banan i en halvcirkel på sju stationer med en åttonde i mitten. I Trap står man bakom och över kastaren, kastaren ställer in sig slumpmässigt i sida och höjd inför varje duva. I Trap finns fem stationer att skjuta från under seriens gång. Sporting är oftast höga duvor där det inte finns några faktiska riktlinjer på var eller hur duvan kommer utan det är ganska slumpmässigt beroende på arrangören. Varje serie på lerduveskytte ligger på 25 skott och duvor. Endast Skeet och Trapp är OS-grenar Viltmål har rörliga mål på olika långa målbanor och med olika långa visningstider. Målet rör sig både i vänster- och högerlopp. I grenarna Running Target 10 m och Viltmål 50 m förekommer såväl långsamma som snabba lopp. Visningstiden för de långsamma loppen är 5 sekunder och för de snabba 2,5 sekunder. I tävlingen regelbundna lopp skjuts 30 långsamma och 30 snabba lopp. I tävlingen blandade lopp skjuts 40 skott som består av lika antal långsamma och snabba lopp och skytten vet inte med vilken hastighet målet kommer. Damerna skjuter 40 skott i den regelbundna tävlingen.
Sledov prvih Slovanov, ki so stopili na viniška tla, nam ta zemlja doslej še ni razkrila, zato pa zasledimo že leta 1082 prvi arhivski zapis o srednjeveški Vinici. Tega leta je Katarina Žovneška prinesla  kot doto Konradu Turjaškemu.Zaradi odlične strateške lege je bila povzdignjena v trg z lastno upravo, sodstvom in grbom, ki ga predstavlja zmaj z razprostrtimi krili in grozdom v krempljih. Grb je viniška občina uporabljala na listku do leta 1924.Trg in grad je obdajalo močno obzidje s stražnimi stolpi, tako da ju Turki niso mogli nikdar zavzeti.Najhuje so napadali v letih 1469 in 1471, ko so taborili pri Vinici. Na razglednem Žežlju so v dobi turških vpadov zažigali kresove. Prvi znani lastniki Vinškega gradu so bili žovneški gospodje leta 1082. Kasneje je Vinica prišla v last loških gospodov, leta 1418 pa jo najdemo v rokah Celjanov. V naslednjih stoletjih so se tod zvrstile plemiške družine Thurnov, Burgstallov, Semeničev, ki so jih spet nasledili Burgstalli, te pa Gušiči in  Zagrebčan Grünwald, ki pa je v letih 1890 in 1891 graščinsko posest razparceliral in jo po kosih prodal domačinom. Grad je kupil Viničan Miha Malič, ki ga je kmalu prodal sorodniku Petru Maliču, ta pa učitelju Jožetu Bergantu. Že leta 1925 je grad prešel v roke Franca Miheliča in je danes v lasti njegovih potomcev. Vinica je kot pomembna obrambna postojanka v 16.st. dobila trške pravice. Imela je lastno upravo, sodstvo in svoj grb - na modrem polju rdečega zmaja, ki drži v kremplju rdeč grozd. Konec 18. stoletja je Vinica dobila še pravico do štirih letnih sejmov. V 15. stoletju je bil sezidan današnji grad nad Kolpo in vključen v obrambno obzidje, ki so ga na vseh štirih voglih ojačevali utrjeni stolpi. Tako so bile trške hiše dobro zavarovane, zunaj obzidja pa je ostala župna cerkev, ki je verjetno prestregla marsikateri neprijetni turški udarec. Obe veliki nesreči sta hudo prizadeli Vinico. Če so že po letu 1850 mnogi domačini odšli iskat zaslužka v Nemčijo in Ameriko, so se jim po požaru leta 1874 pridružili številni drugi, ki so si hoteli z zaslužkom, bodisi kot »krošnjarji-nemškarji« ali pa kot delavci v ameriških gozdovih in rudnikih, obnoviti pogorele hiše ali rešiti zadolžena posestva. Amerika je Belokranjce pritegnila kot magična dežela, ki se ji ljudje niso mogli ustavljati. Zato po letu 1882, ko je trtna uš uničila vinograde po Viniški gori, predvsem pa po drugem velikem požaru, v Vinici skorajda ni bilo hiše, ki ne bi imela vsaj enega ali dveh družinskih članov v tujini. Vendar tudi v opustošeni Vinici življenje ni popolnoma zamrlo. Že okoli 1860 je Župančičev ded Franc Malič odprl v kraju prvo trgovinico in gostilno. Leta 1865 je Vinica dobila poštni urad in z njim postiljonsko zvezo s Črnomljem. Razgibalo se je tudi društveno in kulturno življenje, zlasti odkar je 1889 prišel v Vinico za učitelja Ribničan Franjo Lovšin. Že naslednje leto je ustanovil Čitalnico, 1895 podružnico Kmetijske družbe in 1898 gasilsko društvo. Na njegovo pobudo so vaščani leta 1895 pričeli obnavljati vinograde, 1901 pa jih je Lovšin prepričal, do so si razdelili vaško gmajno in tamkajšnji svet, ki je dotlej rodil le grmovje, pogozdili z mladim hrastičjem. Leta 1908 je Lovšin ustanovil hranilnico, 1912 pa še telovadno društvo Sokol. Čas med obema vojnama Vinici ni prinesel dosti razmaha. Kraj ni imel ne vodovoda ne elektrike ne kake večje obrtne delavnice. Zato so se ljudje , zlasti v tridesetih letih, to je v času svetovne krize, znova pričeli izseljevati. Domačini so si obljubljali precej koristi od predvidene železnice Črnomelj - Vrbovsko, ki naj bi bila stekla tudi skozi Vinico. Druga svetovna vojna pa je začeta dela ustavila.   Po razpadu stare Jugoslavije je v aprilu 1941 italijanska vojska zasedla Vinico in jo zapredla v bodečo žico in bunkerje. Mnoge zavedne domačine so naslednje leto odgnali v internacijo, več domov vidnejših partizanov pa požgali.

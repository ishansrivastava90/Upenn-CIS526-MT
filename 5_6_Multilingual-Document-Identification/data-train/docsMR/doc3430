Murtovaaran talomuseo on nähtävyys Halmejärvellä Sivakan kylä pitää sitä kylälle kuuluvana.  Murtovaara on ainoa vaara-asutusmuseo Suomessa. Tila sijaitseeerämaassa kaukana pääteistä, matkaa Valtimon kirkonkylältä on 22 kilometriä. Museon pihaan ei pääse autolla, vaan loppumatka on kuljettava jalkaisin kärrytietä. Talomuseo on valittu valtakunnallisesti arvokkaaksi suojeltavaksi 1700-luvulta oleva "Ikäpirtti". Museo antaa selkeän kuvan talonpoikaistalon kehityksen eri vaiheista 1700-luvulta nykypäivään. Pirtin ja uunin eri kehitysvaiheet ovat hyvin nähtävinä samassa pihapiirissä. Taloryhmä esittää salvoksen kehityksen koirankaulasta hakasalvokseen, ikkunan kehityksen luukusta kuusiruutuiseen ikkunaan, uunin kehityksen avonaisesta kiukaasta uloslämpiävään uuniin ja huonetilojen kehityksen pienestä kaiken sisältävästä savupirtistä monihuoneisen talon toiminnallisesti eriytyneisiin tiloihin. Museossa on useita tuohi-malkakattoisia rakennuksia. Museon omistaa Karjalaisen Kulttuurin Edistämissäätiö, joka osti osan Murtovaaran tilasta rakennuksineen syksyllä 1967. Rakennusten entisöinti kesti neljä kesää ja se avattiin 4. kesäkuuta 1972. Museota ylläpitää Valtimo-Seura. Viljelyksiä ei enää ole viljelty, vaan ne kasvavat koivikkoa. Nykyään museo on auki vain kesäisin tilauksesta. Valtimon turisteille. Talomuseolla on järjestetty vuosien kuluessa myös ohjelmaa, muun muassa teatteriesityksiä. Aiemmin järjestettiin vuosittain hiihtoretki erämaan läpi kirkonkylältä Murtovaaraan, jossa vieraat saivat kahvikestityksen. Nykyään se on retkeilyreitin varrella, joka vie muun muassa Hiidenportin kansallispuistoon. Murtovaaran kruununtorppa muodostettiin isojaossa. Tilalle raivattiin pellot polkuja pitkin. Murtovaara itsenäistyi taloksi vuonna 1931. Tila säilyi samalla suvulla parisataa vuotta. Paikan historiallisen maiseman ja erämäisyyden takia siellä on kuvattu kerran myös amerikkalaisten toimesta Siperiaan sijoittuvaa elokuvaa. Kun tilasta tehtiin museo, siellä suoritettiin viimeinen suuri rakennusvaihe, 1960–70 -lukujen vaihteen suuri korjaustyö, jolloin muun muassa uusittiin kaikkien rakennusten katot. Vuonna 1970 Ikäpirtti ja Kalliopirtti siirrettin ja koottiin parituvaksi pihapiirin pohjoissivulle täydentämään rakennusryhmää. Tämän jälkeen Murtovaarassa on tehty kunnostustöitä Valtimo-seuran johdolla. Ikäpirtti on savutupa 1700-luvulta ja se on vanhin Murtovaaran vuosiluvulla merkityistä rakennuksista. Pirtin vasemmasta takanurkasta löytyi vuosiluku 179?, jonka viimeinen numero on vain osittain näkyvissä ja vanhasta ikkunalaudasta löytyi heikosti erottuva luku 1794. Pirtin koko on 4 x 4 metriä. Tuvassa on nurkkapatsaallinen, sisäänlämpiävä avokiukainen, sieraimeton savu-aitat. Kattorakenteena on vuoliaiskatto, jonka kateaineena on tuohi levitettynä ruoteitten päälle, painona melat. Pirtissä on kaksi neliruutuista, aiempien ikkunaluukkujen tilalle tehtyä ikkunaa. Tilantarpeen kasvaessa rakennettiin seuraavaksi 1800-luvulla Kalliopirtti. Museota perustettaessa vuonna 1970 se siirrettiin Ikäpirtin yhteyteen ja erotettiin siitä porstualla, solalla. Pirtin seinässä on keskeneräiseksi jäänyt vuosiluku kirvesmiehiä. Pirtin sisutuksena ovat nurkkakaapit ja orsitus. Ikkunoiden muotoiluun on kiinnitetty suurta huomiota. Huoneen ikkunat ovat suurentuneet ja huoneen valoisuus lisääntynyt. Kalliopirtin kiuas on ikäpirtin kiukaan kaltainen. Uunin rakennusaineena on käytetty liuskekiveä. Yhdistämällä nämä kaksi pirttiä on perheelle saatu kaksi lämmitettävää tupaa, porstua ja ruoan säilytystila. Lakeinen, puinen savuhormi, on yhdestä puusta koverrettu ja piipunhatulla suojattu. Katto on tuohi-malkakatto.
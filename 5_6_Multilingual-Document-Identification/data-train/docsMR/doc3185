Universitet Azərbaycanın aqrar sektorunu yüksək ixtisaslı kənd təsərrüfatı mütəxəssisləri ilə təmin edən yeganə dövlət ali təhsil müəssisəsidir. 1929-cu ildə müstəqil ali məktəb kimi formalaşdığı dövrün ilk aylarında bu ali tədris ocağına dövlət xadimi Dadaş Bünyadzadə rəhbərlik etmişdir. 1918-ci il may ayının 28-də Tiflisdə yaranan Azərbaycan  Xalq Cümhuriyyətinin yeni hökuməti paytaxt Gəncəyə köçən günü - yəni iyun ayının 17-də öz ilk yığıncağını hazırda Azərbaycan Dövlət Aqrar Universitetinin aqrar elm və təhsil muzeyinin yerləşdiyi binada keçirmişdir. ADR-in yarandığı ilk illərdə ölkənin kəskin tələbatı nəzərə alınaraq Azərbaycandan 100 nəfər istedadlı gənc dövlət hesabına xarici ölkələrə - Rusiya, Türkiyə, Almaniya, İtaliya, Fransa və digər ölkələrə təhsil almağa göndərilmişdir. Onların arasında aqrar təhsil alan Əhməd Rəcəbli və Hüseyn Nağıyev kimi gənclər də var idi ki, sonralar hərəsi bir sahədə məşhur alim kimi tanınmişdı. ADAU-nun tarixində özünəməxsus yeri olan pedaqoqlardan biri də Bəhram Abdinov olub. Respublikanın Əməkdar aqronomu olan bu məşhur ziyalı Moskvada Petrovski-Razumovski adına Kənd Təsərrüfatı Akademiyasında oxuduqdan sonra Almaniyanın Bonn şəhərində Kənd Təsərrüfatı Akademiyasını bitrmişdir.Bu  alimlər sonralar Azərbaycanın müxtəlif ali məktəblərində, o cümlədən ADAU-da pedaqoq kimi çalışmışdır. Bununla yanaşı, sonralar dünya şöhrətli  akademiklər Yusif Məmmədəliyev, Çingiz Cuvarlı və Əlisöhbət Sumbatzadə bu akademiyada çalışmış, mütəxəssis hazırlığında böyük xidmət göstərmişlər. İnstitut 1980-ci ildə «Şərəf Nişanı» ordeninə layiq görülüb. 17 iyun 1991-ci il tarixində institut Akademiya statusu almışdır. Bu gün universitetin zəngin maddi-texniki bazası, muzeyi, əsaslı kitabxanası, redaksiya-nəşriyyat şöbəsi, mətbəəsi, müasir avadanlıqlarla təchiz edilmiş laboratoriyaları, təmir emalatxanası, tədris-təcrübə tarlası və s. vardır. Torpaqşünaslıq və  aqrokimya, aqronomluq, qida məhsullarının texnologiyası, meşə və meşə ehtiyatlarının bərpası, yerquruluşu və torpaq kadastrı, memarlıq, ekologiya və təbiətdən istifadə, zootexniklik, baytarlıq, əmtəəşünaslıq, aqrar mühəndislik, energetika və enerji maşınqayırması, yerüstü nəqliyyat vasitələri və nəqliyyatın istismarı, maşınqayırma və material emalı, standartlaşdırma və sertifikasiya, ümumi iqtisadiyyat, mühəndis iqtisadiyyatı və idarəetmə, inzibati idarəetmə, informasiya sistemləri, dünya iqtisadiyyatı. 2005-ci ildən universitetdə alman proqramı ilə «aqrar menecment» ixtisası üzrə bakalavr təhsil pilləsində mütəxəssis hazırlanır. Yarandığı gündən bu vaxtadək akademiyada 60 minə yaxın yüksək ixtisaslı kənd təsərrüfatı mütəxəssisi hazırlanmışdır. Azərbaycan Respublikası Nazirlər Kabinetinin 4 aprel 2009- cu il tarixli 53 saylı qərarı ilə Azərbaycan Dövlət Aqrar Universiteti adlandırılmışdır.
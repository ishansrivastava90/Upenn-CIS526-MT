Баниска е село в Северна България. То се намира в община Две могили, Област Русе. Първоначално сегашното село е разположено от лявата страна на Баниски Лом, но има и няколко къщи на десния бряг /на Спас Маринов Кенарски, Илия Нейков Караиванов и др./ След голямото наводнение от 1924 г. обаче около 20-30 семейства напускат дворовете си край реката и се преселват на по-високите места. Най-важният водоизточник на селото е река Баниски Лом. Тя извира на 600 м от връх Чатарлъка /надморска височина 372 м/ намиращ се близо до село Сушица, Великотърновско. Реката е с дължина 56,7 км, има средногодишен отток 0,77 куб. м./сек. и се влива в река Черни лом при село Широково, Русенско. Нейни притоци са реките Кояджик с дължина 19,6 км и Канарски Лом, с дължина 2,5 км. Долината на Баниски Лом е със средна широчина 1,5-2 км и е запълнена с наноси, които я правят особено благоприятна за отглеждане на зеленчуци и други селскостопански култури. Допустимо е в периода, когато човекът се е отделил от животинския свят и е бил безсилен да се бори срещу природните стихии и бедствия, да е използвал за укриване и запазване от бури и студове някои от пещерите и заслоните в местността Канарата. Робовладелческия период започва с идването на римляните на Балканския полуостров. Кога римляните пристигат в землището на село Баниска не е известно, но че са живели тук, е безспорно, защото останки от тях личат досега на Калето и на Кумулата. При разкопките, направени през 1964 година от Колю Московскии Стоян Цанков, са открити кула и част от крепостна стена, заграждали и правели Калето недостъпно за противника от югоизточната му страна. На най-високата му част личат големи каменни блокове, лежали някога в основата на долната част на крепостна кула, защитавала Калето от Кумулата. През есента на 1958 година между пионерския лагер и ловната хижа в местността Канарата са разкрити останки от гробове и жилища. Там през XIII-XIV век е имало българско селище. В НАВЕЧЕРИЕТО И ПО ВРЕМЕ НА ОСВОБОДИТЕЛНАТА ВОЙНА /1877-1878 г./ Докато трае робството в селото не съществува съвет за управление. Назначеният за кмет турски чорбаджия свиквал в дома мушаафере по-изтъкнати селски първенци, с които се съвещавал по някои въпроси. Разпорежданията се дават устно от кехаята на селото. Няма данни турците да са водили общинска канцелария, нито запазен архив от това време. Българското училище в селото за пръв път е открито през 1874 г. За учител е назначен даскал Панайот Стоянов от село Арбанаси, Великотърновско, който едновременно е и бакалин. Основният поминък на населението през целия капиталистически период остава земеделието. Сеят се жито, царевица, ечемик, боб, картофи и др. Градинарството в Баниска следва да се разглежда и като гурбетчийски поминък на част от Банисчани. Обработването на земята става с дървено рало и железен лемеш, затова и добивите от единица обработваема площ са ниски. За основна теглителна сила се използват волове, биволи и отчасти коне. Първата вършачка е закупена през 1914 година от Пенчо Узунганев за 200 наполеона — 4000 лева по тогавашен курс. Животновъдството в селото през всичките години е спомагателен поминък. Почти няма семейство, което да разчита само на доходите си от животновъдство, но също така няма и семейство без животни. Населението живее в едноетажни или двуетажни къщи. Улиците са тесни, криви, кални след дъжд и прашни лете в сухо време. През зимата непроходимата кал, особено в долната махала, трудно се изгазва. В самия център на селото, където е малкият площад под общината, зеел дълбок дол, постоянно издълбаван от водите на пороите. Около 1934 г. влиза в изпълнение планът за улична регулация на селото. Голяма част от съществуващите улици се разширяват и изправят, тесните и задънени улички са ликвидирани, на места са прекарани нови улици и селището добива по-съвременен вид. През периода 1955-58 година стопанството постепенно се стабилизира. Изготвен е производствен план за по-нататъшното му развитие. През 1970 година започва окрупняване на ТКЗС, а същата есен се създава АПК. Бившето ТКЗС, състоящо се от селата Баниска, Помен и Могилино се обединява с Бъзовец и Чилнов с център Баниска. С всяка изминала година стопанството укрепва, благосъстоянието на работниците се повишава, а това се отразява и върху благосъстоянието и външния облик на селото. Самооблагането, което по това време също се начислява върху работната заплата, спомага и днес да се радваме на красиво оформения център, големите обществени сгради, асфалтирането на най-крайните улици.
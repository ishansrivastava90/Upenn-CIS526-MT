BƏRMƏKİ AİLƏSİ Bərməki ailəsi Abbasi xilafətinin məşhur ailələrindən biri olub müxtəlif dövlət vəzifələrində işləmişdilər. Əfqanstanın Bəlx şəhəri yaxınlığında Növbahar buddist məbədində rahib olan Bərmək astronomiya və tibb elmləri sahəsində də mütəxəssis idi. Xilafətin Xorasan canişi olan Quteybə ibn Müslümi müalicə edəndən sonra Bərməkin şöhrəti artmışdı. Canişin onu Dəməşq şəhərinə göndərmişdi. Bərmək burada İslam dinini qəbul etmiş və bir müddət xilafətin paytaxtında həkimlik etmişdi. Onun oğlu Xalid, Əbu Müslim Xorasani ilə birlikdə qiyamda iştirak etmişdi. Xalid Abbasi ailəsinin hakimiyyətə gəlməsi üçün çalışmışdı.  İlk Abbasi xəlifəsi Əbul Abbas Səffah onu xidmətlərinə görə saray baş katibliyi vəzifəsinə təyin etmişdi. Bir müddət sonra isə xəlifə onu maliyyə naziri vəzifəsinə təyin etmişdi. Xalib ibn Bərmək ağıllı məsləhətləri ilə xəlifənin etibarını qazanmaqla yanaşı həm də istedadlı sərkərdə olduğunu da sübut etmişdi. Əbu Müslümlə birlikdə bir çox döyüşlərdə iştirak edərək uğur qazanmışdı. 765-ci ildə xəlifə onu Təbəristan canişinliyinə təyin etdi. 4 il canişinlik edən Xalid Bizansla aparılan hərbi əməliyyatlarda da iştirak etmişdi. Bağdad şəhərinin salınmasında da Xalidin müstəsna rolu olmuşdu. Bağdadda bir çox ehtişamlı bina tikdirmişdi. Xəlifə Mənsur onu Mosul canişinliyinə təyin etmişdi. Mosul əhalisinin hörmətini qazanan Xalid 781-ci ildə burada ölmüşdü. Xəlifə Mənsur Xalidin oğlu Yəhya Bərməkini Azərbaycan və Ermənistan canişinliyinə təyin etmişdi. Mənsurdan sonra hakimiyyətə gələn xəlifə Mehdi Yəhya Bərməkini Bağdada gətirərək oğlu Harun Rəşidin müəllimi və tərbiyəçisi vəzifəsinə təyin etmişdi. Harun Rəşid atasının yerinə keçəndən sonra müəllimi olan Yəhya Bərməkini özünün baş vəzirliyinə təyin etdi. Baş vəzirliklə yanaşı xilafətin xəzinəsi və maliyyə işləri də Yəhya Bərməkinin nəzarətində verilmişdi. Yəhya Bərməki 17 il baş vəzirlik edəndən sonra vəzifədən əl çəkdi və onun yerinə oğlu Fazil ibn Yəhya Bərməki baş vəzirliyə təyin olundu. Fazil atasının vəzirliyi vaxtı Təbəristan, Ərməniyyə, Azərbaycan və Xorasan əyalətlərində canişinlik etmişdi. Xorasan canişini ikən 20 min nəfərlik xüsusi ordu yaratmış və bu ordunu Bağdada xəlifənin qulluğuna göndərmişdi. O, xeyriyyə işləri ilə də məşğul olmuş, canişinlik etdiyi vilayətlərdə məscidlər, mədrəsələr, ehtişamlı binalar tikdirmiş, su kanalları qazdırmışdı.  Bərməki ailəsindən 4-cü və son vəzir Yəhya Bərməkinin oğlu Cəfər Bərməki olmuşdu. O, xəlifə Harun Rəşidin uşaqlıq dostu idi. Dostluqları Harun Rəşid xəlifə olandan sonra da davam etmişdi. Uzun müddət vəzifədə qalmışdı. Cəfər atası və qardaşından daha məşhur olmuşdu. Ailənin var-dövləti və nüfuzu Cəfərin dövründə ən yüksək həddə çatmışdı. Cəfər də xeyriyyəçi idi. Yetimxana tikdirmiş və xərclərini öz üstünə götürmüşdü, alimləri, sənətkarları himayə edirdi. Ailənin siyasi nüfuzu da ən yüksək həddə çatmışdı. Abbasi dövlətini faktiki olaraq Bərməki ailəsi idarə edirdi.  Bərməki ailəsinin xəlifənin yanında fövqəladə nüfuza, etibara sahib olması, hədsiz var-dövlətə malik olması düşmənlərini daim narahat edirdi. Tezliklə Abbasi ailəsini hakimiyyətdən uzaqlaşdırıb öz hakimiyyətlərini élan edəcəkləri barədə şaiyələr yaymağa başlamışdılar. Fitnəkarların uzun müddət saray intriqalarını davam etdirmələri bəzi siyasi hadisələrin də təsiri ilə Bərmək ailəsini xəlifənin gözündən saldı. Cəfər ibn Yəhya Bərməki vəzifədən kənarlaşdırılaraq xəlifəyə xəyanət iftirası ilə məhkum edildi və 803-cü ildə edam edildi. Atası Yəhya və qardaşları Fazil, Musa, Məhəmməd isə həbs olundular. Yəhya Bərməki 804-cü ildə, Fazil isə 805-ci ildə həbsxanada öldülər. Musa və Məhəmməd isə uzun müddət həbsdən sonra Bağdadda qalmamaq və siyasətlə məşğul olmamaq şərti ilə həbsdən azad edildilər. Bundan sonra bütün Bərmək ailəsi, yaxın və uzaq qohumları Bağdadı tərk edib Azərbaycanın şimali-şərqinə köçdülər. Bugün Quba rayonundakı Ərməki kəndinin əhalisi vaxtilə burada məskunlaşmış məşhur Bərməki ailəsinin nəslindədirlər.
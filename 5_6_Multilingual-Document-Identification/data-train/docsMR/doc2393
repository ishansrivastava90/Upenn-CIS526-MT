Scopul programului de custodie derulat de către CRE Bacău este acela de a asigura conservarea şi promovarea patrimoniului natural de pe cursul râului Bistriţa şi al râului Siret, în folosul pe termen lung al locuitorilor din zonă. Constituirea şi managementul reţelei ecologice NATURA 2000 are la bază principiul dezvoltării durabile. În scopul conservării, nu sunt interzise activităţi economice tradiţionale, mai puţin intensive, din domeniul agricol, silvic sau turistic, însă aceste activităţi terbuie să se desfăşoare astfel încât să nu aibă impact negativ asupra speciilor şi habitatelor. În 1979 şi 1992, Guvernele Statelor din Uniunea Europeană au adoptat două acte normative destinate să protejeze resursele naturale ale Europei. Cele două directive intitulate Directiva Păsări şi Directiva Habitate au drept punct focal crearea reţelei de arii naturale protejate numită “NATURA 2000”. Situl "Buhuşi – Bacău – Bereşti" este format din cinci lacuri amenajate pe valea râului Bistriţa şi pe valea râului Siret în aval de confluenţa Bistriţei, pe teritoriul judeţului Bacău şi are o suprafaţă de 5575,5 ha, cea mai mare parte fiind reprezentată de luciu de apă, precum şi de importante zone mlăştinoase acoperite cu stuf şi vegetaţie specifică de luncă. Situl este situat pe culoarul de migraţie a păsărilor de apă din Moldova. Aici putem întâlni mii de raţe, gâşte, lişiţe, lebede, cormorani etc. Pentru păsări, zona constitue un loc ideal pentru iernare, de odihnă în perioada migraţiei, pentru hrană şi cuibărit. Numărul exemplarelor poate depăşi 100.000 într-un sezon. 175,5 ha incluse în sit nu sunt desemnate arii de protecţie specială avifaunistică. În vederea conservării şi administrării durabile a patrimoniului natural, pe ariile protejate din situl NATURA 2000 "Lacurile de acumulare Buhuşi – Bacău – Bereşti" aflate în custodia Centrului Regional de Ecologie Bacău, au fost instituite Regulamente, care vin în completarea legislaţiei specifice. Acestea urmăresc constituirea unui cadru organizatoric şi stabilirea unui set de reguli, conform prevederilor legale în vigoare, ţinând cont în special de presiunea antropicã deosebitã ce se exercitã asupra ariilor prin poziţionarea lor pe raza, sau în apropierea localităţilor. Programul de custodie derulat de către Centrul Regional de Ecologie Bacău este susţinut prin activitatea de Fondului de Mediu şi al Municipiului Bacău. Poziţionat în lungul albiei majore a Bistriţei, lacul se dezvoltă pe circa 4 km lungime şi are o lăţime medie de 800 m. Malul stâng îl reprezintă abruptul terasei de confluenţă Siret-Bistriţa, a cărui altitudine în coada lacului este de aproximativ 100 m. Condiţiile de habitat diversificate sunt generate de colmatarea puternică şi asigură prezenţa unui mare număr de specii. Din cele 159 de specii de păsări identificate pe lac, 20 sunt sedentare, 54 sunt specifice verii, 6 sunt specii de iarnă iar 70 sunt în pasaj. Din punctul de vedere al protecţiei păsărilor lacul Lilieci este deosebit de important pentru cuibărit, hrănire şi odihnă. Începând cu luna aprilie 2008, aria de protecţie specială avifaunistică "Lacul Lilieci" se află în custodia Centrului Regional de Ecologie Bacău. Aflat integral pe raza municipiului Bacău, lacul are aproximativ 2300 m lungime şi 600 m lăţime în zona barajului, şi 900 m lăţime la coada lacului. Pentru băcăuani lacul reprezintă un cadru natural ideal pentru relaxare, departe de zgomot şi aglomeraţie. Labirintul de insule şi stuf din coada lacului constituie un adăpost ideal pentru speciile de păsări prezente aici. Fauna este constituită din 22 de specii de mamifere, 147 de specii de păsări, 12 specii de reptile şi amfibieni şi 22 de specii de peşti. Prin poziţionarea în spaţiul urban, Lacul Bacău este zona cea mai frecventată din întregul sit NATURA 2000, având inclusiv rol de recreere şi agrement . Aici se pot organiza excursii, poate fi practicat pescuitul sportiv, "birdwatching", ciclismul, canotajul, turismul ecvestru, înotul, competiţii de orientare turistică sau alte activităţi în aer liber. Pescarii sportivi apreciază această zonă în special pentru numeroasele exemplare de ştiucă. Începând cu luna mai 2006, aria de protecţie specială avifaunistică "Lacul Bacău" se află în custodia Centrului Regional de Ecologie Bacău. Poziţionat la confluenţa răurilor Bistriţa şi Siret, lacul este colmatat pe cea mai mare parte din suprafaţa sa. Perimetrul ariei are aproximativ 6300 m lungime şi lăţimi cuprinse între 800 şi 1100 m. Iniţial în zona acestui lac au fost semnalate 168 specii de păsări, dintre care 74 de specii caracteristice habitatelor de mal, 62 de specii litorale şi 32 de specii pe lac. În urma golirii lacului în cursul anului 2006, importanţa acestuia s-a diminuat considerabil pentru speciile de lac, precum şi în ceea ce priveşte diversitatea speciilor de peşti, habitatul devenind prielnic păsărilor de mal şi litorale. Începând cu luna mai 2006, aria de protecţie specială avifaunistică "Lacul Galbeni" se află în custodia Centrului Regional de Ecologie Bacău. Cu o lungime de peste 13 km şi lăţimi de până la 2 km, Lacul Răcăciuni este cel mai mare din situl NATURA 2000 "Lacurile de acumulare Buhuşi – Bacău – Bereşti". Ulterior anului 2005, a cunoscut un proces accentuat de colmatare, astfel încât în prezent jumătatea nordică a acestuia reprezintă un habitat ideal pentru avifauna prezentă aici. Malul estic oferă vizitatorilor peisaje deosebite în care alternează pădurea specifică zonei de deal, golfuri sălbatice sau versanţi abrupţi cu înălţimi de peste 80 de metri. La momentrul înfiinţării ariei naturale protejate, în zonă au fost identificate 168 de specii de păsări. În prezent, în urma îmbunătăţirii condiţiilor de habitat, se înregistrează modificări în ceea ce priveşte structura speciilor şi numărul de indivizi. Începând cu luna mai 2006, aria de protecţie specială avifaunistică "Lacul Răcăciuni" se află în custodia Centrului Regional de Ecologie Bacău. Lacul Bereşti are o lungime de aproximativ 15 km şi lăţimi medii de 1 km. Caracteristic acestui lac este acumularea redusă a poluanţilor, fapt deosebit de favorabil faunei din zonă. Lacul Bereşti este supus unui proces de colmatare mai lent, ce conduce la existenţa unui relief subacvatic accentuat şi la prezenţa unor zone întinse cu adâncimi mari, de peste 10 m. La fel ca şi la Răcăciuni, malul estic al Lacului Bereşti oferă vizitatorilor peisaje deosebite în care alternează pădurea specifică zonei de deal, golfuri sălbatice sau versanţi abrupţi. Aria naturală protejată se caracterizează printr-o mare diversitate a faunei, fiind semnalate 19 specii de mamifere, 148 specii de păsări, 13 specii de reptile şi amfibieni, şi 23 specii de peşti. Lacul Bereşti nu a fost încredinţat spre custodie, iar din acest motiv nu există un regulament specific care să reglementeze activităţile ce se pot desfăşura în perimetrul ariei. Voluntarii ecologişti susţin derularea tuturor activităţilor CRE-ului. Asociaţia nu are personal angajat şi costuri cu salarii, bugetul fiind dedicat integral realizării activităţilor de teren şi a campaniilor educaţionale şi de informare. CRE Bacău implică voluntarii în acţiuni sportive, în cadrul asociaţiei desfăşurându-şi activitatea “Clubul de Caiac” şi “Clubul Pescarilor”. Pe lângă acţiunile de tren, voluntarii ecologişti se implică şi în campanii de prevenire şi combatere a poluării industriale prin utilizarea drepturilor cetăţenilor de acces la luarea deciziei de mediu, participare la dezbateri publice, observaţii aduse la deciziile de acordare a autorizaţiilor de mediu. Acţiunile privind educarea şi informarea sunt importante, CRE adresându-se tinerilor elevi, dar şi celor care îşi petrec timpul liber în natură. Specificul activităţilor voluntarilor ecologişti implică un grad mare de risc şi efort. Aceştia derulează anual sute de acţiuni de teren, în special acţiuni de combatere a braconajului piscicol, acţiuni de ecologizare, plantări, marcări, amenajări precum amplasarea de puncte de colectare a deşeurilor pe cursuri de apă, pupulări pentru refacerea faunei piscicole, monitorizări etc. Aceste acţiuni se desfăşoară în special pe cursurile de apă, Centrul Regional de Ecologie fiind custodele a 3 arii de protecţie specială avifaunistică, arii cu o suprafaţă de aproximativ 3500 ha. "Ranger" este un program TV realizat din ideea de a arăta publicului larg frumuseţea naturii sălbatice. Emisiunea prezintă fauna,  peisajele şi ariile naturale protejate aflate la doar câţiva kilometri de Bacău. Telespectatorii sunt în mijlocul acţiunii în lupta împotriva braconajului, sau alături de voluntarii ecologişti în alte activităţi pentru protecţia mediului. Emisiunea promovează recreerea în natură prin practicarea pescuitului sportiv, a sporturilor nautice şi menţine ca principiu de bază responsabilitatea. Gabriel Griţcu, realizatorul emisiunii "Ranger", a iniţiat acest proiect în urma experienţei acumulate în 12 ani de pescuit sportiv şi 7 ani de activism în domeniul protejării vieţii sălbatice. Difuzat pentru prima dată în martie 2009 pe postul local 1 TV Bacău, programul este o coproducţie a televiziunii 1 TV Bacău şi a Centrului Regional de Ecologie Bacău.
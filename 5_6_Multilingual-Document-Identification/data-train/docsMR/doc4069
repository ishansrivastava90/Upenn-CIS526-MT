בנוסף לחשיבות הכותל הקטן בשל קרבתו למקום המקדש, הוא סמוך לשער הברזל שדרכו מתאפשרת למתפללים הצצה אל תוך הר הבית. המבקרים במקום חשים את התחושה שהייתה בסמטה הצרה של הכותל המערבי לפני שהוגדלה הרחבה שלפניו לאחר מלחמת ששת הימים. רחבת הכותל הקטן היא סמטה צרה ברוחב של כ-4 מטר הפונה צפונה מרחוב שער הברזל ומובילה לבתי מגורים פרטיים, ובעבר שימשה כמעבר לרחוב שער המשגיח. תנועת האנשים העוברת בה דלילה ופחותה בהרבה מאשר הייתה בכותל ה'גדול', שהיה מעבר ראשי לעבר שער האשפות. הכותל הקטן שב לתודעה הציבורית בשנת 1972, כשחפירות מוסלמי מחו על חילול המקום, והקבלן נאלץ לבנות תומכות שלא יישענו על גבי הכותל עצמו. במהלך השנים היו חיכוכים רבים בין מתפללים בכותל הקטן לבין תושבי החצר המוסלמים. בשנות ה-80 הפקיעה מדינת ישראל דירה בחצר שהייתה שייכת לחבר ארגון טרור פלסטיני במטרה לפתוח במקום נקודת משטרה. בטקס שהתקיים במקום בשנת 1999 בהשתתפות אישי ציבור רבים הצהיר השר לביטחון פנים דאז אביגדור קהלני כי תחנת המשטרה תיפתח בהקדם, אך עד היום לא בוצע הדבר והדירה נותרה ריקה. בסוף שנות ה-90 ובראשית שנות ה-2000 התרחשו עימותים רבים בין מתפללים יהודים ותושבי החצר על רקע השלכת פסולת בחצר ופינויה, וכתוצאה, נחסם המעבר הצר לתנועה בשעת תנועת מתפללים ערה, ועל רקע סדרי התפילה במקום. בשנים האחרונות נשמר הסדר במקום ומתפללים יהודים פוקדים את הכותל הקטן לאורך כל השנה, ובעיקר בשבתות ובמועדי ישראל. במקום מתקיימות תפילות של אנשים פרטיים וכן ביקורים מסודרים בידי ארגונים שונים, בהם ארגון משמר המקדש. תלמידי ישיבת עטרת כהנים מתפללים בכל שבת תפילת מנחה במקום. בשל רגישותו הרבה של המקום והמתח הרב השורר בו בין המבקרים היהודים והשכנים המוסלמים, לא מאפשרת משטרת ישראל כל שינוי של הסטטוס-קוו במקום, כגון הכנסת ציוד של קבע, ספסלים, ארונות, וכדומה. לעתים מתירה המשטרה הכנסת ריהוט לזמן קצר בלבד. למרות ניסיונות חוזרים ונשנים של גופים שונים, לא הכריזה המדינה על המקום כעל "מקום קדוש", והמקום נמצא בפיקוח משטרתי ולא תחת פיקוחו של רב הכותל.
شیخ عباس قمی معروف به محدث قمی از محدثان شیعی پرکار قرن چهاردهم هجری است. شیخ عباس در سن بیست و دو سالگی به نجف رفت و شش سال آنجا ماند. پس از آن دوباره به ایران برگشت و تا آخر عمر، یعنی تا شصت و پنج سالگی در قم درس خواند و درس داد. معروف ترین كتاب شیخ عباس قمی، مفاتیح الجنان است. این كتاب مجموعه دعاهایی است كه در كتابهای مختلف حدیث، از امامان شیعه نقل شده و شیخ قمی آن ها را به صورت موضوعی دسته بندی كرده است. حاج شيخ عباس قمي ،يكي از محدثان مخلص و زاهد و بسيار پركار قرن چهاردهم هجري است كه در سال ۱۲۹۴ ه‌.ق مصادف با تقريبا ۱۲۵۴ ه‌.ش در شهر مقدس قم ديده به جهان گشود .پدرش محمدرضا ،كاسبي متدين و آگاه به احكام دين مبين اسلام بود چنانكه مردم براي آگاهي از فروع فقهي و وظايف مذهبي خويش به ايشان رجوع مي كردند . شيخ عباس پس از فراگيري بخشي از علوم ديني مقدمات و سطح در نزد علماي عصر خويش ،در حوزه علميه قم سرانجام در سال ۱۳۱۶ ه‌.ق براي تكميل تحصيلات در سطوح عالي فقه و اصول به حوزه علميه نجف اشرف تشرف حاصل كرد و چون در علوم نقلي بويژه حديث استعداد درخشاني داشت از فقيه و محدث‌بزرگ آن عصر مرحوم حسين بن محمدتقي طبرسي معروف به محدث نوري بيشتر كسب فيض كرد .مرحوم شيخ عباس در سال ۱۳۱۸ ه‌.ق به سوي خانه خدا و زيارت مشاهد مشرفه بار سفر بست و سپس به سوي وطن خويش قم مراجعت كرد ،اما پس از ديدار با والدين و خويشان دوباره رهسپار نجف اشرف و مجلس پرفيض مرحوم محدث نوري شد .مرحوم محدث نوري در سال ۱۳۲۰ ه‌.ق به ديدار حق شتافت و جهان تشيع را عزادار ساخت .محدث نوري نيز پس از رحلت استاد بزرگوارش ،حدود ۲ سال در شهر نجف از خرمن معارف ديني خوشه ها چيد و سرانجام در سال ۱۳۲۲ ه‌.ق ۱۲۸۲ـ۳ / ه‌.ش يعني يكسال پيش از آغاز انقلاب مشروطه ۱۳۲۷ـ۱۳۲۳ ق و در دوره روي كار آمدن علي اصغر خان امين السلطان صدر اعظم مظفر الدين شاه ـ كه از فاسدترين رجال دولت قاجار به شمار مي آمد ـ به وطن بازگشت .در اين دوران افكار بويژه فلسفه سياسي غرب در ايران رسوخ كرده بود و اين افكار گرچه موجب اعتراض به حكومت استبدادي قاجار مي شد ،اما گروهي نيز به جهت خودباختگي دربرابر تمدن غربي ،فرهنگ اصيل اسلامي را از ياد برده بودند. ماموريت محدث قمي نيز از همين جا آغاز مي شد .از اين رو ،وي خود را موظف مي ديد كه براي دفاع از اسلام برتلاش علمي خويش بيش از پيش بيفزاريد .پس از سقوط حكام مستبد قاجار و روي كارآمدن حكومت ديكتاتوري پهلوي ،وظيفه محدث قمي در تبليغ‌رسالتهاي الهي سنگينتر شد ،زيرا سياستهاي فرهنگي انحطاط آفرين در عصر پهلوي و قتل و تهديد علماي مخالف رژيم شدت يافت .حاج شيخ عباس در سال ۱۳۳۱ ه‌.ق در شهر مقدس مشهد سكونت گزيد و در طي همين سالها سخنراني هاي جذاب و عالمانه ايشان ونيز كلاسهاي درس اخلاق وي كه در هر پنج شنبه و جمعه در مدرسه ميرزا جعفر مشهد ـكه اكنون جزء دانشگاه علوم اسلامي رضوي واقع شده است ـ پذيراي توده انبوه مردم‌و علما و مجتهدان بزرگ بود . در سال ۱۳۴۰ ه‌.ق ۱۳۰۰ / ه‌.ش يعني يك سال پس از تصرف تهران توسط رضاخان‌پهلوي ،مرحوم شيخ عباس قمي به دعوت مرحوم آيه ا ...شيخ عبدالكريم حايري يزدي ـ كه به خواهش علماي عصر خويش براي تجديد مركزيت حوزه علميه قم ،در اين شهر ماندگار شده بود ـ براي تدريس به حوزه علميه كهن قم فراخوانده شد و در همين ايام يعني سال ۱۳۴۴ ه‌.ق ،مهمترين كتاب حديثي ايشان يعني سفينه البحار و مدينه الحكم و الاثار ـ كه فهرست موضوعي تفصيلي براي احاديث كتاب عظيم و بيش از صد جلدي بحار الانوار تاليف علامه مجلسي است‌ـ پس از سالها تلاش شبانه روزي مولف در دسترس علاقمندان قرار گرفت و به اين ترتيب مي توان گفت او به كتاب عظيم بحار الانوار حيات مجدد بخشيد و مبلغان را در دفاع از اسلام به سلاحي كاري مجهز نمود .در اين كتاب علاوه بر فهرست احاديث و آيات قرآن ،گاه مرحوم شيخ عباس به بيان مطالب مهم و تحقيقات ژرفي نيز اهتمام ورزيده و علاوه بر اين شرح حال مختصري از مشاهير و بزرگان علماي شيعه و سني و حتي برخي از شعرا و اديبان را نيز ضميمه كرده است .اما البته مزيت اساسي اين كتاب آن است كه مولف عاليقدرش ،همه آداب ظاهري و باطني نقل حديث را از قبيل پاكيزيگي ظاهر و باطن و خلوص نيت و پرهيز از اغراض مادي رعايت نموده و در واقع به نخستين محدث جهان اسلام جناب امير مومنان تاسي كرده است .
Da hele strækningen var klar i november 1862, var rejsetiden 14 timer, flere gange hurtigere end de alternative rejseformer.  I 1926 blev banen elektricificeret og i 1958 var hele strækningen dobbeltsporet.  I begyndelsen af 1990'erne blev Västra stambanan den første jernbane i Sverige, som blev tilpasset hurtigtog af typen X2. Västra stambanan er kraftigt trafikeret, i særdeleshed ved Göteborg og ved Stockholm, hvor godstog, lokomotivtrukne tog, hurtigtog og pendlertog alle anvender banen.  Derfor er banen firesporet på en 2 kilometer lang strækning mellem Göteborgs centralstation og Olskroken, 5 kilometer før Järna station, samt fra Flemingsberg til Stockholms sydbanegård.  Den sidste del over Årstabron i 2005. Banen mellem Järna og Göteborg er i dag stort set den samme, som ved indvielsen, bortset fra en del forandringer i forbindelse med at banen blev gjort dobbeltsporet, og da den blev tilpasset til hurtigtog.  Strækningen Järna-Södertälje-Stockholm har dog gennemgået store forandringer.  Den første forandring fandt sted med indvielsen af Sammanbindningsbanan mellem Stockholm S og C i 1871, som Sveriges første dobbeltsporede jernbane.  Det var på sin tid Sveriges dyreste jernbaneprojekt, med en pris på to millioner rigsdaler pr. kilometer. Næste store forandring kom i 1995 i forbindelse med indvielsen af Grödingebanan.  Den er 31 kilometer lang, og løber fra Järna gennem Södertälje via den nye fjerntogsstation Södertälje syd og Igelstabron til Flemingsberg i den sydlige del af Storstockholm.  Banen er anlagt til tog, der i fremtiden kører op til 250 km/t, selv om signaler og køreledninger kun tillader 200 km/t.  Banen blev anlagt for at øge kapaciteten og mindske rejsetiden mellem Järna og Flemingsberg, da den gamle banestrækning var hårdt belastet og snoet.  Den gamle bane anvendes fortsat af Stockholms pendeltåg. Den seneste forandring er bygningen af den nye Årstabron i 2005, hvor antallet af spor på strækningen blev udvidet fra to til fire. Strækningen Katrineholm-Skövde er 180 kilometer lang og Sveriges hurtigste længere jernbanestrækning.  X 2000-togene kører 200 km/t næsten hele vejen, og rejsetiden er 1 time og 2 minutter, hvilket giver en gennemsnitshastighed på 175 km/t.  Strækningen Skövde-Alingsås er ganske hurtig, men en række byer giver en lavere gennemsnitshastighed.  Hele den 45 kilometer lange strækning Alingsås-Göteborg er noget langsommere.  Der er mange kurver og gennemsnitshastigheden ligger på 90 km/t, hvilket giver en rejsetid på 30 minutter for alle fjern- og regionaltog på strækningen.  Strækningne er stærkt trafikeret med pendlertog, og der er ingen overhalingsmuligheder.  De eneste hurtigere tog er et dagligt X 2000-tog i hver retning, som kører strækningen Stockholm-Göteborg på 2 timer og 45 minutter, og som får et særligt hul på strækningen Alingsås-Göteborg morgen og aften. Mange af de forslagene er stødt på modstand fra forskellige grupper, og det er derfor svært at finde en god løsning.  Lerums kommune har benyttet sin mulighed for at stoppe planerne, da de ønsker to nye spor uden for byen, hvilket vil koste over 2 milliarder SEK på grund at det bjergrige terræn.  Dette forslag støttes ikke af den svenske regering. Da højhastighedsjernbane, planlægges mellem Göteborg og Södertälje, og jf. nuværende planer færdig før 2030, bliver det sværere at få lønsomhed i nye jernbaner.  Der regnes ofte med 50 års afbetalingstid på nye jernbaner i Sverige. Den gennemgående trafik på banen består i dag i princippet udelukkende af hurtigtkørende tog i SJ's X 2000-koncept.  De har normalt ganske få ophold, og gennemkører strækningen på omkring tre timer.  Delstrækningen Göteborg-Alingsås-Skövde tager cirka en time.  Mellem Skövde og Hallsberg tager det cirka 40 minutter.  Den sidste strækning, Hallsberg-Södertälje-Stockholm tager en time og 20 minutter.  Hurtigtogene suppleres af InterCity-tog i weekender og ved større helligdage.  Langt flertallet af InterCity-tog kører dog i stedet ad Mälarbanan via Västerås, og kører ind på hovedbanen i Hallsberg.  Dette giver en noget længere rejsetid, men samtidig trafikeres mere tætbefolkede områder med togene. Tæt på Göteborg hhv. Stockholm kører der pendlertog i lokal trafik.  Der er også mange regionaltog, som trafikerer kortere strækninger og standser hvor ingen eller få hurtigtog gør ophold.  Mellem Stockholm og Hallsberg kører eksempelvis den såkaldte Sörmlandspilen, der blandt andre standser i Vingåker og Flen.
Bico - Azərbaycanın Ağsu rayonunda kənd. Bico kəndi Azərbaycanın ən qədim kəndlərindən biridir. Kəndin adının mənbəyi ilə bağlı indiyə qədər bir çox versiyalar irəli sürülsə də bunların hər hansı biri üzərində qəti dayanmaq düzgün olmazdı. Qeyd edək ki, kəndin adı bəzi tarixi mənbələrdə "Bica" və ya "Bicoy" kimi göstərilir. Bəzi tarixçilər bu kəndin adının Azərbaycanın Sasanilər işğalında olduğu dövrdə vergi yığan məmurlar tərəfindən "beco" - "arpasız kənd" adlandırılması ilə bağlayır, bəziləri isə peçeneq türk tayfalarının bir qolu olan peçoyların adından götürüldüyünü qeyd edirlər. Sovet hakimiyyətinin bəzi dönəmlərində  kəndin adı "Bicov" kimi də işlənmişdir. Bico kəndi 1918-ci il hadisələri ilə bağlı məşhurdur. Bolşeviklərin və digər havadarlarının dəstəyi ilə azərbaycanlıların  soyqırımını həyata keçirən erməni hərbi dəstlərəri Bakı qətliyamından sonra ölkənin qərbinə doğru kəndləri, qəsəbələri, şəhərləri viran qoyaraq irəlilədikləri bir vaxtda, Bico kəndinin əhalisi kəndi tərk etməmiş, arvad-uşaqları evlərdə, damlarda gizlədərək, bir-neçə tüfəng, balta, yaba, xəncər, dəryazla silahlanaraq indiki Bico kəndi ilə Keçdiməz kəndi arasındakı dərədə təxminən 400 nəfərdən ibarət erməni qoşununun qarşısına çıxmış, 100-ə yaxın "döyüşüçünü" itirməklə,  erməni qoşununu darmadağın etmişlər. Kəndin yaşlı nəslinin vaxtilə söylədiklərinə görə bu döyüşdə indiki Bico kənd otra məktəbinin ərazisindən tüfəngdən açılan ilk atəşlə erməni qoşunun başçısı öldürülmüş, düşmənin çaş-baş düşdüyünü görən bicolular onlara hücuma keçmişlər. Söylənilənlərə görə ermənilərdən cəmi 6 döyüşçü canınını qurtaraq, dağların arası ilə Şamaxı tərəfə qaçmağa və başlarına gələn fəlakəti oradakı erməni hərbi birləşmələrinin komandanlarına xəbər verməyə nail olmuşlar. Bu hadisə bir çox tarixi mənbələrdə də təsdiqlənir. Hətta ermənilərin planları ilə bağlı apardıqları öz statistik qeydlərində işğal planına düşən kəndlərin siyahısında Bico kəndinin adı olsa da, ilk cəhddə dağıdılmış kəndlərin siyahısında bu kəndin adına rast gəlinmir. Bundan sonra soyqırım törədən erməni-daşnak hərbi birləşmələrinin komandanı qəzəblənərək Bico kəndinə daha böyük sayda qoşun yeritmək qərarına gəlir. Bu plandan xəbər tutan Bico bəyləri kəndin əhalisini qırğına verməmək üçün onları Ağsu, sonra da Göyçay istiqamətində köçürürlər. Boş kəndə girən ermənilər hər yeri xarabazara çevirir, XII əsrdan qalmış kənd məscidini də yandırıb, məhv edirlər. Lakin iyun ayında Azərbaycan İslam Ordusu ilə Osmanlı qoşunlarının birgə qoşunları bolşevik-daşnak ordusunu Göyçay döyüşündə məğlub etməklə, onları geriyə - Bakı istiqamətinə tərəf çəkilməyə məcbur edirlər. Bicolular da bu hadisədən sonra doğma kəndlərinə qayıdırlar.
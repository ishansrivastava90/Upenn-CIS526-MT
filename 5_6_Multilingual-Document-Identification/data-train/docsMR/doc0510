Suomen kielessä tämä alastomuuden harrastamista tarkoittava sana, nudismi tarkoittaa hieman eri asiaa, kuin muualla maailmalla, koska tämä termi vakiinnutti alastomuuden harrastamista koskevan sisältönsä Suomessa suurin piirtein samaan aikaan, kuin ensimmäiset alastonkulttuurit alkoivat muotoutua Euroopassa. Suomen kielessä nudismia pidettiin pitkään synonyyminä naturismille, joka kuitenkin edustaa aatteellista ja järjestäytynyttä alastomuuden harrastamista, toisin kuin yksin tai oman perheen keskuudessa harrastettava nudismi. Maailmalla nudismiin liitetään virheellisesti aatteellisia piirteitä, jotka kuuluvat vain amerikkalaiseen nudismiin. Uudella mantereella naturismia kutsutaan nudismiksi ja tämä on omiaan sekoittamaan näitä käsitteitä keskenään. Nudismilla ja naturismilla on pitkät perinteet, jotka ulottuvat 1900-luvun alkuun ja Saksaan, jossa ensimmäiset alastonkulttuuria tai alastomuutta harrastavat ihmiset kokoontuivat kesäisin maaseudun rauhaan puhtaiden järvien äärelle. Aatteellisen alastomuuden historia on pitkä ja ideologian kehittäjiä on ollut monia, esimerkiksi Alice Bloch, Adolf & Irmgard Koch, Walter Fränzel, Eduard Fankhauser, Christine Fankhauser. Nudismi on erityisen suosittua muun muassa USAssa, Ranskassa ja Saksassa. Nudismia käsitteleviä lehtiä ja kirjoja on julkaistu 1900-luvun alkupuolelta asti. Vanhimpia ruotsalaisia alastomuuden harrastamista käsitteleviä lehtiä ovat Solvännen ja Tidlösa. Nudismin ”aatteena” oli alun perin pelkkä halu tai tarve olla alastomana mahdollisimman paljon. Mitään yhteisiä tai yleisiä alastontapahtumia ei kuulunut alkuperäiseen nudismiin, vaan kyseessä oli puhtaasti aate yksilön omasta olomuodosta pukeutumisensa suhteen, eikä mitään muuta. Suomalainen nudismi on jopa saksalaista alastonkulttuuria vanhempi ilmiö tavallisten auringonottajien keskuudessa. Suomalaiset alkoivat nimittää alastomia auringonottajia nudisteiksi jo 1920-luvulla juuri tällä maailmalta tulleella latinasta lainatulla termillä ja tämä termi vakiintui jo tuolloin koskemaan kaikkea alastomana tapahtuvaa toimintaa suomalaisessa luonnossa. Nykyisin, etenkin Suomessa, nudismin erottaa naturismista alastomana olemisen tapa. Nudistit nauttivat alastomuudesta ja rajattoman rusketuksen hankinnasta yksityisesti, lähinnä omassa perhepiirissään ja vain hyvin harvoin lähituttujensa kanssa yhdessä. Nudistit eivät tee suurta numeroa alastomuudestaan, vaan pysyttelevät paikoissa, joissa heidän alastomuutensa ei voi häiritä muita ihmisiä. Nudisti on alasti silloin kun olosuhteet sen sallivat ja harrastaa nudismiaan ikään kuin piilossa muilta ihmisiltä. Nudismia voisi määritellä myös sanonnoilla, ”Jos peset autoasi ilman rihman kiertämää ja nautit auton pesusta tällä tavoin, niin olet tällöin nudisti” tai ”Jos pidät ruohon leikkuusta alastomana, olet nudisti”. Nämä ovat vanhoja, lehdessä olleista vitseistä lainattuja mietteitä nudismista ja sen luonteesta. Nudisti harrastaa alastomuutta ja hän voi tehdä alastomana muutakin, kuin vain ottaa aurinkoa. Jopa perinteistä suomalaista iltauintia ilman uimapukua yksityisellä tai muiden katseilta suojaisella paikalla voi hyvin kutsua nudismiksi, alastomuuden julkisuuden vuoksi.
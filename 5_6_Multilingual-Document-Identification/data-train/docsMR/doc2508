В югозападната част на района е разположен най-южният населен пункт на територията на Южна Осетия  — Орчосан. В северната част на района, в горната част на Ксанската клисура се намира Келското вулканическо плато. Тук се намират редица езера, най-голямото от които е Келистба. От Средновековието в западните части на района започват да проникват осетинци. В XIX век и в началото на ХХ век територията на днешния Ленингорски район влиза в състава на Душетски уезд на Тифлиската губерния на Руската империя. В периода на разпад на Съветския съюз районът е център на междуетническо напрежение между грузинци и осетинци. На 4 септември 1990 година, на извънредна сесия на Ленингорския районен съвет народните депутати приемат решение да се осъди Декларацията за суверенитет на Южноосетинската автономна област, както и да се възстанови историческото име на  селището Ленингори - Ахалгори. Съветът на народните депутати на Южноосетинската автономна област на свой ред обявява тези решения за неправомерни и противозаконни. След обявяването на независимостта на Южна Осетия и осетинската, и грузинската страна разглеждат района в неговите стари граници като част от своята територия. В резултат на конфликта в Южна Осетия от 2008 осетинските части съвместно с руски войски установяват контрол над Ксанската клисура, с което разпространяват фактическата юрисдикция на Южна Осетия над целия Ленингорски район. Районът е населен предимно от грузинци и осетинци. Според официалното грузинско преброяване от 2002 година общият брой на жителите е 7703 души, от които 84,6% грузинци и 14,4% осетинци. Тези данни изключват населението в контролираните по това време от Южна Осетия западни части на района. След конфликта в Южна Осетия от 2008 година броят на грузинците намалява.
DDR blev opløst i 1990 efter længere tids uro i de østeuropæiske befolkninger samt Michail Gorbatjovs undsigelse af Breznev-doktrinen. Udløsende faktor for statens opløsning var Berlinmurens fald den 9. november 1989. DDR blev herefter indlemmet i Forbundsrepublikken. I Tyskland i dag benævnes det tidligere Østtyskland som 'de nye forbundslande'. Siden genforeningen har forbundsregeringen brugt mere end 100 milliarder kroner om året på at få det tidligere DDR på fode igen. Opdelingen af Tyskland efter 2. verdenskrig i forskellige allierede besættelseszoner var i starten ikke tænkt som en permanent løsning, men efterhånden som antagonismen mellem det kommunistiske Sovjetunionen og de vestlige liberalkapitalistiske repræsentative demokratier under ledelse af USA blev større, blev det klart, at den sovjetiske besættelseszone ville tage en anden udvikling end de vestlige besættelseszoner. Med oprettelsen af Vesttyskland den 23. maj 1949 var vejen åben for oprettelsen af en østtysk selvstændig stat efter sovjetisk forbillede, hvilket skete den 7. oktober 1949. Styringen af landet blev lagt i hænderne på det nydannede socialistiske enhedsparti SED, der var et samarbejde mellem det østtyske industri for maskiner og produktionsapparater som en slags godtgørelse for de lidelser, det sovjetiske folk havde lidt under 2. verdenskrig. Det var nu vigtigt at få ordnet de økonomiske forhold i landet. I 1951 trådte den første femårs-plan i kraft. Med dem havde DDR lagt sig fast på en stram planøkonomi, hvor al produktion blev dirigeret og styret af staten. Stalins død den 5. marts 1953 fik stor betydning for de socialistiske regeringer, hvor magtkampe mellem tilhængere af den stalinistiske linje og fortalere for en mere blød politisk linje brød ud i lys lue. I DDR brød der den 17. juni 1953 strejker ud blandt østberlinske arbejdere på grund af længere tids utilfredshed med dårlige lønninger og en elendig levnedsmiddelsituation. De fik snart opbakning fra studenterne. Strejkerne bredte sig hurtigt over hele landet. Kun en voldsom indsats fra sovjetiske kampvogne sikrede, at DDR´s styre blev siddende på magten. Walter Ulbrichts blev takket være den militære støtte fra Sovjetunionen styrket i sin magtposition. Helt fra DDR´s oprettelse begyndte indbyggere at flytte til det mere velhavende og friere Vesttyskland. Denne flygtningestrøm er betegnet som befolkningens "afstemning med fødderne". I 1956, hvor 1,72 mio indbyggere havde forladt landet, indførtes en strammere visum- og paslov, der skulle forhindre udvandringen. Det var især unge og veluddannede, der forlod landet, de folk, det nyoprettede land allermindst kunne undvære. Det blev nu forbudt at planlægge flugt fra landet, såkaldt "Republikflucht". Berlinmurens bygning betød en indre ro i DDR. De mange der havde planlagt flugt, måtte nu opgive, og var tvunget til at blive i DDR. Med en større økonomisk reform i 1963 blev der løsnet lidt op for den rigide, planøkonomiske styring. Staten benyttede sig nu mere af konkurrence, belønning og incitamentsystemer i styringen af økonomien, og  det betød at DDR stabiliseredes økonomisk. De nye økonomiske reformer var et vigtigt skridt for DDR på vejen til at blive en af verdens ti største industrinationer. Samtidig voksede den interne overvågning, som det hemmelige politi STASI stod for. Via et enormt net af meddelere og informanter kunne STASI følge med i selv de mindste detaljer i borgernes liv, og der blev slået hårdt ned på enhver form - reel eller forestillet - for oppossition til det socialistiske styre. Med Willy Brandts tiltræden som forbundskansler i 1969 blev Vesttysklands politiske linje under parolen "Neue Ostpolitik" ændret i forhold til DDR. Det betød, at politikere fra øst og vest i 1970 for første gang officielt mødtes og talte med hinanden. Selv om vesttyskland stadig nægtede at anerkende DDR og hævdede at være den egentlige tyske nation, så betød denne gestus meget for den østtyske stat i dets bestræbelser på at skabe et holdbart tysk alternativ til den vesttyske forbundsrepublik. Med "Grundlagenvertrag" fra 1972 besluttede to tyske stater at udvikle et godt naboskab. I 1971 var det slut for den aldrende Walter Ulbricht at sidde ved styrepinden. Efter længere tids intern uro i partiet blev han tvunget til at træde af til fordel for Erich Honecker, der kom til at lede landet til 1989, hvor hans modstand mod reformer kostede ham lederposten. I halvfjerdserne forsøgte DDR stadig mere intensivt at opbygge en national identitet omkring nationen DDR. Dette betød, at tysk historie gik fra at blive fortolket som et langt, mørkt kapitel til at blive fortolket som en forløber for oprettelsen af den østtyske stat. Et tidligere forhadt symbol som den preussiske konge Frederik den Store blev pludselig til en tidlig socialist og ven af det fattige bondefolk. DDR fortsatte dog med at køre hårdt frem mod kritiske røster. Den prominente østtyske forfatter og digter Wolf Biermann blev efter et besøg i Vesttyskland nægtet indrejse til DDR. Alle blev overvåget og afhørt af det berygtede Stasi, der med 100.000 ansatte og over 2 mio informanter effektivt kunne overvåge den østtyske befolkning. Fra slutningen af halvfjerdserne begyndte den østtyske økonomi at blive stadigt dårligere. Især de to oliekriser i 1973 og 1978 betød store underskud, der måtte finansieres af store låntagninger i udlandet. I 1979 ved et sovjetisk statsbesøg bankede en hidsig Bresjnev i bordet og sagde direkte til Honecker, at han med sin gæld til Vesten var ved at køre DDR direkte i bankerotten. Der blev i løbet af firserne ikke taget initiativ til at løse de store strukturelle problemer i den østtyske planøkonomi, og hvis ikke andre begivenheder havde forårsaget DDR's sammenbrud, var DDR sandsynligvis brudt økonomisk sammen. I 1985 blev Gorbatjov ny leder af Sovjetunionen, og hans "perestrojka" og "glasnost"-politik fik hurtigt følger også for DDR, der under Honeckers markante ledelse var et af de mest kommunistiske lande i østblokken. I slutningen af firserne steg antallet af oppositionsgrupper inden for DDR, og de blev efterhånden umulige at holde nede. Det drejede sig bl.a. om miljøgrupper, der ville gøre noget ved den enorme forurening den sovjetiske satellitstat udledte, ofte i overfyldte beboelseskvarterer til stor skade for beboerne. Også freds- og menneskerettighedsgrupper voksede i antal og betydning. Selv om religion var svært foreneligt med den kommunistiske lære, havde DDR siden 1978 alligevel givet kirkerne visse friheder, og det blev derfor i kirkerne, at oppositionsgrupper samledes og planlagde demonstrationer mod regimet. I august 1989 fik en begivenhed i Ungarn for alvor udviklingen til at løbe DDR's ledelse fuldstændig ud af kontrol. Ungarn åbnede med stiltiende accept fra Sovjetunionen for grænsen til det vestlige naboland Østrig. Der var nu slået et hul i det finmaskede jerntæppe, og østtyskere kunne flygte til Vesttyskland. Dette betød en fuldstændig underminering af DDR's eksistensberettigelse, der kun havde kunnet eksistere ved at holde befolkningen fanget i landet. En brutal opløsning af fredelige demonstrationer over hele landet den 7. oktober 1989 var et tydeligt tegn på regimets manglende formåen. De næste dage voksede demonstrationerne i antal, og det tvang den stædige Erich Honecker fra posten. Han var få dage forinden blevet advaret af Gorbatjov om ikke at være for stædig. "Den der kommer for sent, forpasser livet" sagde den russiske statsleder til ham. Den 9. november blev det ved et pressemøde af en tydeligt presset østtysk politiker Günter Schabowski bekendtgjort, at alle grænseovergange var åbne. En sand folkestorm brød løs mod grænseovergangene i Berlin, og grænsesoldater så sig uden instrukser nødsaget til at give efter for folkepresset og åbne grænserne. DDR's sammenbrud var nu uafvendeligt. De første frie sovjetiske satellitstat DDR  ophørte med at eksistere efter 41 år. Den nordlige og mellemste del er en del af det nordtyske slette, hovedsageligt præget af lavland med landbrug, afvekslende med skove. Karakteristisk for den nordlige del af landet er et morænepræget istidslandskab og talrige større og mindre søer. Længere sydpå rejser landet sig noget og bliver mere bakket. I højlandet finder man store lavlandsbugte, bl.a. omkring Leipzig. Harzen, Thüringer skoven, Rhön, Erzgebirge, Elbsandsteingebirge, Sächsische Schweiz, Zittauer Gebirge og Lausitzer Bergland udgør de højeste højdeplateauer og bjergrygge i syden. Landet præges endvidere en del af de store floder Elben og Oder der skærer sig igennem landet. Umiddelbart før genforeningen i 1990 blev de 15 "Bezirke" opsplittet i fem delstater, der blev indlemmet i den vesttyske forbundsrepublik den 3. oktober 1990. DDR var på trods af de store krigsskadeerstatninger, landet måtte betale til Sovjetunionen, alligevel den højstudviklede industrination i hele østblokken, og havde en højere levestandard end mange udviklede lande i verden. Landet led dog konstant af varemangel, hvorfor befolkningen måtte stå i kø for at få basale ting som bukser, sko, skinke, brød osv. Der var dog aldrig decideret levnedsmiddelmangel, men mangel på adskillige levnedsmidler. Dette forhold var en konsekvens af det meget rigide planøkonomi, der ikke kunne tage højde for pludselig markedsknaphed. Planøkonomien blev styret efter femårs-planer, der ofte tog fejl af udviklingen i efterspørgslen på forskellige varer. De få små private virksomheder, der var tilladt, kunne ikke ændre meget ved dette forhold. Den første femårs-plan fra 1951 til 1955 skulle hovedsageligt forsøge at fjerne de mærkbare følger af 2. verdenskrigs ødelæggelser og sovjetisk demontage af østtysk industri. Man fokuserede på at opbygge en stabil energisektor samt svær- og kemiindustri. I den første periode var planøkonomien ikke slået igennem for alvor, der var stadig over 13.000 private virksomheder, og i landbruget var tvangskollektiviseringer endnu ikke trådt fuldt i kraft. Allerede i 1957 opnåede DDR en produktion, der var dobbelt så stor som i det tilsvarende område før 2. verdenskrig. 50 procent af verdens brunkulsproduktion kom fra DDR, og landet eksporterede brunkul. I kemi- og stålproduktion lå DDR også på et meget højt niveau. I starten af halvfjerdserne var DDR målt på produktion i en årrække verdens tiendestørste industriland. Ved genforeningen var DDR blandt de 25 største industrinationer i verden. På trods af det blev en stor del af landets udgifter finansieret ved hjælp af store lån i udlandet - især vestlige lande. Problemerne blev ikke løst i firserne, bl.a. fordi ingen ville skære i sociale tilskud og goder til befolkningen. Selv om DDR på mange områder ikke var en fuldstændig umulig stat økonomisk set, så var den målt med tilstødende vestlige nationer håbløst bagefter, og selv om planøkonomien i visse tilfælde ikke var helt uden succeser, så ville de strukturelle problemer, denne økonomiske model skabte på længere sigt, føre til et økonomisk kollaps i konkurrence med de frie markedsøkonomier. I alle varegrupper herskede der fra tid til anden vareknaphed. Mest udtalt var det inden for køb af biler, hvor køberne af visse modeller måtte vente op til 15 år. Priser og løn blev fastsat fra statsligt hold. En arbejder kunne tjene næsten det samme som en universitetsansat kemiingeniør. Det betød, at boligområder ikke var så socialt homogene, som man oplever i dag. DDR definerede sig selv som en demokratisk, socialistisk stat. Der var tale om et meget centralistisk opfattelse af demokratiet, hvorfor al magt var centreret i partiet. Der blev afholdt valg i DDR, men de var hverken frie eller åbne. Det var forbundet med pligt at deltage i valghandlingen, hvor der ikke var andre kandidater end dem, partiet SED  havde opstillet på en prioriteret seddel.
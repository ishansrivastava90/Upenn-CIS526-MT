Kristiania og blev Wergeland og Welhaven, og uden aktivt at træde frem i disse sluttede han sig med begejstring til den af Wergeland ledede norskhedsbevægelse. Sin juridske embedseksamen tog Sverdrup 1841 og drog det følgende år til Telemarken, hvor han tilbragte 3 Aar som Sorenskriverfuldmægtig. Efter denne Forskole i Retspraksis etablerede han Efteraaret 1844 en Sagførerforretning i Larvik. Hurtig naaede den dygtige unge Sagfører frem til kommunal Anseelse. 29. Decbr 1848 tog han for første Gang Sæde i Byens Formandskab og blev i samme Møde valgt til dens Ordfører. Februarrevolutionens Ideer fandt Genklang ogsaa i denne fjerne Periferi og vakte politiske Interesser, hvis Talsmand Sverdrup blev. Hans Blik var fra første Færd af højnet over Dagens Stræv, og gjaldt det almene Opgaver, var han med i første Række. Da Valgene til Stortinget 1851 stod for Døren, blev han som den friske, ny Kraft udpeget til at afløse Kredsens Repræsentant, den aldrende, men højt ansete Krigskommissær J. J. Broch. Under de lange Fravær blev imidlertid hans Sagførervirksomhed noget forsømt, og da han 1857 af Stortinget blev indsat i Norges Hypotekbanks Direktion, hvorved han fik en fast, om end beskeden Indtægt, flyttede han til Akershus Amt og gjorde sig valgbar der ved at købe en lille »Løkke« i vestre Åker lige uden for Oslos daværende Bygrænse. Hans parlamentariske Anseelse var nu grundfæstet, og det mægtige Amt nølede ikke med at sende ham som sin 1. Repræsentant paa Tinge, første Gang 1860, senere ved Genvalg uden Afbrydelse indtil og med Perioden 1883—85. Derhos beslaglagde det hans store Arbejdskraft for kommunale Gøre-maal. Da han, endnu inden Dommene i den faldt, 28. Jan. 1884 havde stiftet »Norges Venstreforening«, hvis Formand han blev, og 1. Febr »Stortingets Venstreforening«, hvis Ledelse ligeledes blev lagt i hans Haand, var han Landets virkelige Herre. Det var en logisk Konsekvens heraf, og — som det snart blev indlysende — en politisk Nødvendighed tillige, at Regeringens Tøjler nu blev ham overdragne. Efter Rigsretsdommene viste det sig nemlig umuligt for Kongemagten at skabe en Regering inden for det totalt slagne Højre. Det Schweigaardske forsøg i denne Retning ledede kun til Partiets yderligere Opløsning, og da Forhandlinger ved professor O. J. Broch om et Kompromis ikke førte til noget Resultat, stod der Kongemagten ingen anden Udvej aaben end 23. Juni 1884 at tilkalde Sverdrup. Tre Dage efter var Landets første Venstreregering under Sverdrups Præsidium en Kendsgerning, og efter at Statsraads-sagen som en Imødekommenhed lige over for Kongemagten 30. Juni paa ny var forelagt Stortinget til Vedtagelse og sanktioneret 1. Juli, gav Regeringens samtlige Medlemmer den flg. Dag Møde i Stortinget. Parlamentarismen var indført i Norge, og det blev Sverdrup, der en Menneskealder igennem havde været Reformens utrættelige Forkæmper, givet at indvie dens Udøvelse. Den graanende Oppositionsfører satte sig som Regeringschef det Maal at formidle en Udsoning mellem Kongemagten og Repræsentationen. Den forandrede Rolle skulde imidlertid snart vise sig at medføre Vanskeligheder, der oversteg endog hans Kræfter. Han var, al Parlamentarisme til Trods, rykket bort fra det Milieu, der var blevet hans naturlige Virkesfære, og skulde nu fra et helt andet Stade lede Landets Anliggender. Denne Opgave mislykkedes for ham. Heri var personlige Svagheder og politiske Fejlgreb ikke uden Skyld, og de gav Næring til den Miskendelse og den Uvilje, det blev hans Lod at høste i sit Livs Aften. Endnu ved Valgene 1885 var Parolen »Tillid til Johan Sverdrup«. Denne Tillid skulde imidlertid ikke længe holde Stand. At han, den gamle »Radikaler«, 21. Jan. samme år havde ladet sig udnævne til Storkors af Skt Olaf, gjorde allerede inden for en Del af de Kredse, der hidtil trofast havde fulgt ham, intet godt Indtryk, og endnu samme Foraar viste der sig Tegn til en betænkelig Uoverensstemmelse mellem ham og hans tidligere Meningsfæller. Da han 27. Marts under Behandlingen af en Pensionssag tog Ordet for en højere Bevilling end den af vedk. Stortingskomité foreslaaede, fik han af sin Medkæmper gennem mange Aar, J. Steen , at høre, at Ministerchefens Raad betegnede »en Fornægtelse af Parlamentarismens første Krav«, »en Forfalskning i selve Institutionens Indvielse«. Sverdrup var imidlertid uvillig til at tage Konsekvenserne heraf ved at afgaa. Da det nyvalgte Storting traadte sammen Febr 1889, fremsatte G. Berner Forslag til et i skarpe Udtryk affattet Mistillidsvotum. Dettes Vedtagelse strandede imidlertid paa Højre, der endnu ikke fandt Tiden inde til at overtage Magten. Den nu indtraadte Forvirring var dog ikke længe til at udholde, og 26. Juni s. A. fremkom Højres Fører Emil Stang med det sidste af den lange Række Mistillidsforslag, det skulde blive Sverdrups Skæbne at opleve. Det kom imidlertid ikke til Behandling, idet Sverdrup 2. Juli indgav sin Afskedsansøgning, der bevilgedes 12. s. M., hvorefter det blev overdraget Emil Stang at danne den ny Regering. Sverdrup gik ud af det offentlige Liv som en Mand uden politisk Tillid og Indflydelse, ensom og isoleret.
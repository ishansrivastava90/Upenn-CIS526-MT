Underveis skjønte man at hertugen i virkeligheten ville redusere bykommunens myndighetsutøvelse og makt, deretter bevisst utløse et opprør da han 4. juni 1451 innkalte rådmennene og deretter avskjediget dem. Dette var i strid med tidligere bestemmelser. I desember 1451 kom opprøret. Borgerne hadde vært tålmodige i lang tid, men kunne ikke lenger tåle provokasjonene. Krigen var et faktum i januar 1452 da militsstyrker kledt i hvitt, såkalte «Witte Kaproenen» eller «White Caprons» på engelsk, gikk ut i gatene. Hertugen innførte en embargo og lot alle gentenarer i sine egne områder arrestere. Artilleriet var på dette tidspunktet i militærhistorien utviklet til ny perfeksjon. Man disponerte lavtliggende serpentiner av mindre kaliber, større veuglairer på tohjuls lavetter av mer robust type og flerrørs ribaudequin-feltskyts på lavetter med hjul som gjorde at de var lette å flytte. Flandern lå langt fremme i denne teknologiske utviklingen og bruk av feltskyts i senmiddelalderen så begge parter hadde godt ordnete og organiserte artillerivåpen til disposisjon. Artilleriet spilte derfor en viktigere rolle ved Gavere enn i tidligere slag. Begge hærene hadde mer eller mindre forskanset seg. Hertugen hadde gjort det for å kunne kjøre fram et overraskelsesangrep, mens gentenarene på grunnlag av tidligere erfaringer laget forskansinger for å avverge farlige kavaleriangrep og omgående flankebevegelser. Under rasende beskytning med tusenvis av dødelige piler ble Gents høyre fløy av slagordenen desimert. Like etterpå rykket batteriene framover med både lette feltskyts og bærebare skytevåpen i sentrum. Artilleristene skjøt inn i de tette rekkene av pikenerer slik at pansrede soldater kunne storme inn i de bresjene som ble slått i slaglinjen. Men selv da nektet gentenarene å vike, de kjempet djervt - helt til hertugen selv gikk inn i slaget med kavallerireservene. På gentenarenes venstre flanke stormet kavaleristyrkene av profesjonelle pansrede krigere, både riddere og lansener som var betalte pansrede ryttere, inn i bresjer skapt av langbueskytterne. Under de rasende kampene ble hertugens hest stukket ned slik at Filip den gode falt i bakken og nær blir drept. En bannerbærer og flere riddere fikk reddet den sårete hertugen. Banneret gikk imidlertid tapt, noe som hertugen tok ille opp senere. På dette tidspunktet spilte en tilfeldighet inn i utviklingen av slaget. Et kruttlager på gentenarsk side lå utsatt til og en tilfeldig brannpil traff tønner med krutt lagret i vogner bak feltskytsene. Resulttatet ble en voldsom eksplosjon. Sjokket skal ha vært så stort at det brøt ut panikk i de bakerste rekkene hos genetenarene og vill flukt mellom brennende vogner. Hertugens kavalerister kunne dermed trenge seg inn i midten av falanksen og drive restene av den bakover - mot elven Mattered. Kilder bak slaget hentes fra to siter på nederlandsk, "Gemeente Gavere - Erfgoed - Slag bij Gavere" og "De slag van Gavere - 1453" samt David Nicholas`s bok "Medieval Flanders" ISBN 0-582-01678-9 og Nicholas Michael`s "Armies of Medieval Burgundy 1364-1477" ISBN 0-85045-518-9 .
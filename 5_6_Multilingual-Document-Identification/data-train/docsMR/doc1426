পিংক ফ্লয়েডের প্রতিষ্ঠা স্থাপত্য কলার ছাত্র নিক মেসন, রজার ওয়াটার্স, রিচার্ড রাইট ও বব ক্লোজ মিলে টি সেট নামে একটি গ্রুপ তৈরি করেছিলেন। তাদের খুব একটা পরিচয় ছিল না, তবে লন্ডনের আন্ডারগ্রাউন্ড জগতে হরহামেশাই বাজাতেন। সিড ব্যারেট যখন এই গ্রুপে যোগ দেন তখনই পিংক ফ্লয়েড নামে একটি শক্তিশালী ব্যান্ড গঠনের স্বপ্ন দানা বাঁধতে শুরু করে। এভাবেই ১৯৬৫ সালে প্রতিষ্ঠা তাদের। অবশ্য বব ক্লোজ প্রথম অ্যালবাম বের হওয়ার আগেই দল ছেড়ে গিয়েছিলেন। সে সময় দলের প্রধান কণ্ঠশিল্পী ও লিড গিটার বাদক ছিলেন সিড ব্যারেট। কিন্তু ব্যারেট এর অস্থিরতা ও অস্থিতিশীল আচরণ দলের অন্যান্যদের নতুন সদস্য খুঁজতে বাধ্য করে। এ কারণেই মূলত অন্যান্যরা ডেভিড গিলমোর কে দ্বিতীয় ভোকাল ও লিড গিটারিস্ট হিসেবে নেন। ১৯৬৮ সালে ব্যারেট ব্যান্ড ছেড়ে চলে যাওয়ার পর বেইস গিটারিস্ট, গীতিকার ও গায়ক রজার ওয়াটার্স ই ছিলেন ব্যান্ড এর সবচেয়ে প্রভাবশালী ব্যক্তি। তার নেতৃত্বেই পরবর্তী বেশ কয়েকটি অ্যালবাম বিশ্বজোড়া খ্যাতি অর্জন করে। সবচেয়ে প্রশংসিত অ্যালবামগুলো ছিল দ্য ডার্ক সাইড অফ দ্য মুন, উইশ ইউ ওয়্যার হেয়ার, এনিম্যালস এবং রক অপেরা খ্যাত দ্য ওয়াল।
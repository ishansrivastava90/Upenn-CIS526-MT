Amics orfeonistes, Avui aneu a tenir el primer assaig de conjunt. Avui és, doncs, el nostre primer dia de glòria. Cal que us fixeu bé en el que significa per Badalona la creació de l'Orfeó Badaloní, i la transcendència que tindria el seu fracàs. Canteu... i que visqui l'Orfeó. Aquest va ser el parlament d'en Jaume Mas i Arenas, secretari de la primera Junta. El va pronunciar el dia de l'Ascensió de 1921, adreçat als cantaires d'aquell novell Orfeó Badaloní, fundat per Antoni Botey, Jaume Costa, Salvador Valls, Joan Aymerich i Ramon Salsas. Badalona era una ciutat industrial. No arribava als 30.000 habitants. En Josep Anselm Clavé feia temps que hi havia sembrat les llavors del cant coral. Ara començava el moviment orfeonista. A primers de març de 1921 eren vora de 250 socis i la llista de cantaires anava pels volts de 160. El primer concert va ser encapçalat per unes paraules vibrants del mestre Lluís Millet. La primera cançó que va entonar l'Orfeó va ser El cant de la senyera, i el concert es va cloure amb Els segadors. El seu primer director va ser el mestre Antoni Botey. L'acte va tenir lloc al teatre Victòria. L'any 1923 es va celebrar l'acte de benedicció de la seva senyera, una peça modernista dissenyada per l'arquitecte Joan Amigó. Hi va assistir el president de la Mancomunitat de Catalunya Josep Puig i Cadafalch. Aviat es va crear una secció excursionista i un "quadre dramàtic". Temps il•lusionats. Fins que, el 1924, el general Primo de Rivera va instaurar militarment la Dictadura i l'Orfeó Badaloní va ser clausurat. La prohibició va durar 6 anys. El 19 d'abril de 1930 es va aprovar l'acta de la reunió de Junta anterior, que incloïa la clausura i el lliurament de les claus del seu local. La data, el 27 de gener de 1924. Ara l'Orfeó Badaloní reprèn la seva activitat. El juliol del mateix 1930 participa de la magna trobada de la "Germanor d'Orfeons de Catalunya" a l'estadi de Monjuïc, on és aplaudit per tots els assistents. Seguint la batuta del mestre Lluís Millet, canten 5.000 veus. L'Orfeó estén la seva activitat arreu de Catalunya. Aviat s'instaura la República, i cinc anys més tard esclata el pronunciament militar del general Franco i la guerra civil. Fins que, amb la victòria dels sublevats, el règim franquista torna a clausurar la seu de l'Orfeó i a prohibir la seva activitat. Fins al gener de 1949.   El mestre Botey havia mort, i també el sotsdirector, Jaume Costa. Va succeir-los el mestre Lluís Solà "en el temps més difícil de la vida". Gràcies a ell, l'Orfeó Badaloní va tornar a començar. Ara al Cor de Marina, ja que la seva seu social havia estat confiscada. L'any 1956, va participar, a Montserrat, en la celebració del 75è. aniversari de la proclamació de la Moreneta com a Patrona de Catalunya. El primer acte públic del catalanisme. 4.000 veus d'arreu del Principat. Durant la quarantena d'anys que va durar el franquisme, en la llarga represa cultural de Catalunya, l'Orfeó va ser una de les entitats badalonines més actives. L'any 1951 va crear l'Esbart Sant Jordi. El 1963 va impulsar el Grup Estrop dins le moviment de la Nova Cançó, amb lletristes com Màrius Sampere, Joan Argenté i Josep Gual i Lloberes. El 1968 va prendre part activa en els actes del Centenari del naixement de Pompeu Fabra. Va promoure la poesia a través de Jocs Florals i de recitals poètics. I el teatre, des del de tradició romàntica al nou teatre experimental. Durant les dècades de 1970 i 1980, en l'última etapa de la transició -des de la Taula de Cultura- i en la primera de la democràcia municipal recuperada, l'Orfeó Badaloní va ser una entitat compromesa activament en el redreçament cívic i cultural de la ciutat, no sols en el centre sinó també a les velles i noves barriades badalonines. I avui, ja entrat el segle XXI, a les envistes del seu 90è. aniversari, entoma el repte d'una nova represa. PROGRAMA DEL PRIMER CONCERT Segons consta en el programa de mà, el lloc era al teatre Victòria de Badalona i la data, el dijous 9 de març de 1922, a les nou de la nit. Tot i que, en un full volant consta que es va haver d'ajornar al dimarts 28 del mateix mes, "per indisposició repetina del Mestre-Director. I Parlament pel Mtre. N'Antoni BOTEY Parlament pel Mtre. En Lluís MILLET El Cant de la Senyera . . . . . . . . . . . . . . . . . . . . . . . . MILLET Sota de l'olm . . . . . . . . . . . . . . . . . . . . . . . . . . . . MORERA Els fadrins de Sant Boi . . . . . . . . . . . . . . . . . . . . . . . PEREZ MOYA Empordà i Rosselló. . . . . . . . . . . . . . . . . . . . . . . . . . MORERA II En la vostra ramada Qui és que així us colpeja Les fulles seques . . . . . . . . . . . . . . . . . . . . . . . . . . MORERA La sardana de les monges. . . . . . . . . . . . . . . . . . . . . . . MORERA LA SEU SOCIAL DE L'ORFEÓ BADALONÍ A primers de març de 1921, l'Orfeó Badaloní va establir el seu local a les dependències de "Gent Nova", al carrer del Canonge Baranera cantonada Sant Francesc. Aquella vella entitat catalanista va concloure honorablement la seva trajectòria donant pas al nou Orfeó, a aquell projecte de la nova gent jove badalonina de principis del segle XX. Aquesta va ser, doncs, la seu de l'Orfeó Badaloní fins a l'any 19XXXX, que els descendents de Jaume Ribó van aconseguir d'apropiar-se'n. Des de 19XXXX fins a l'actualitat, la seu de l'Orfeó és al carrer de Marina XXX, un local comercial del tot insuficient per als usos propis de l'entitat, sense sala d'actes, ni despatx per a la junta, ni biblioteca, ni lloc de trobada, reduït a un espai mínim per als assaigs. La hipoteca per a l'adquisició del local actual està essent pagat exclusivament pels socis. Val a dir que, aquest és un dels motius, entre d'altres, que ha fet decandir lentament la dinàmica interna i que ha limitat l'activitat cultural de l'Orfeó Badaloní. ¿No seria hora de demanar un local adient per a l'Orfeó, en compensació de l'espoli que va sofrir per part de l'ajuntament franquista i del Movimiento Nacional? Ni amb el retorn de la democràcia municipal l'Orfeó ha pogut recuperar allò que li havia estat expropiat. ¿No seria, aquest espoli, un motiu prou de pes perquè l'Orfeó Badaloní sigui tingut en compte en el nou centre cívic o hotel d'entitats que l'Ajuntament té projectat de crear a l'antiga Clínica del Carme? Realment, pel que fa a local, l'Orféo no ha estat tractat com a dreta llei li hauria pertocat, ni tan sols ha rebut una consideració equitativa, si es comparava amb moltes altres entitats culturals i associacions veïnals de la ciutat. Creiem que, almenys, si més no, cal parlar-ne. Orfeó Badaloní - Maig de 2010
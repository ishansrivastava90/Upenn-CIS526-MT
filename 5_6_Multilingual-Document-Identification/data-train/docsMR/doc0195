Prima atestare documentară a localităţii Marghita datează din anul Ludovic cel Mare al Ungariei acordă Marghitei dreptul de a ţine târguri, ceea ce face ca localitatea să cunoască o dezvoltare economică, devenind un important târg. Vreme de câteva sute de ani, localitatea s-a aflat în proprietate regală maghiară sau a unor familii nobiliare. În timpul feudalismului, în această zonă au loc unele framântări sociale, cum au fost cele din anii 1467 şi 1514. În anul 1852, Marghita ajunge domeniu al Abaţiei de Mölk din Austria, care construieşte aici un castel impunător. Noul proprietar a favorizat dezvoltarea localităţii, amplificând viticultura, cultura cerealelor şi pomilor fructiferi. Localitatea număra atunci cam 5.000 de suflete. Activitatea comercială are vechi tradiţii, Marghita fiind cunoscută încă din secolul XV ca un târg important. De la primele prăvălii, apărute în urmă cu aproape două secole, s-a ajuns astăzi la o reţea comercială cu peste o sută de magazine şi localuri publice. Dezvoltarea economiei a atras în oraş filiale ale celor mai importante bănci şi agenţii de asigurare care operează în România. Oraşul beneficiază de servicii de poştă, telefonie fixă şi mobilă, fax şi Internet. Construcţiile edilitar-gospodăreşti din ultimii douăzeci de ani au schimbat aspectul localităţii. Oraşul are circa 6.000 de case şi 3.200 de apartamente în blocuri, fiind brăzdat de 52 km de străzi, din care 32 km asfaltate. Toate imobilele beneficiază de gaz metan. Spaţiile verzi şi parcurile sunt bogate, fiind întinse pe 7 hectare. După mişcarea anticomunistă din decembrie 1989, viaţa social-politică a oraşului s-a animat. După căderea comunismului şi recâştigarea libertăţilor de exprimare, în oraş s-au constituit filiale locale ale principalelor forţe politice ale ţării. Primăria exercită autoritatea administrativă pe plan local, cu Consiliul Local pe post de legiuitor autohton. Consiliul Local are în componenţă 19 membri, care se întâlnesc lunar pentru a discuta problemele oraşului. Primarul şi membrii Consiliului Local se aleg de populaţie prin vot direct, din patru în patru ani. În Marghita există Judecătorie, Parchet, Poliţie, Gardieni Publici, Pompieri şi Unitate Militară. Învăţământul din municipiu angrenează circa 4.000 de elevi, care se pregătesc în cinci unităţi de învăţământ primar, gimnazial, liceal şi universitar. Municipiul are şase grădiniţe pentru copii şi un Club al Copiilor. Activităţile culturale şi artistice se desfăşoară la Casa de Cultură, care are o sală de spectacole cu o capacitate de 500 de locuri. În aceeaşi incintă este găzduit şi cinematograful. Întrecerile sportive se organizează pe Stadionul Orăşenesc şi în Sala de Sport. Biblioteca Orăşenească "Ioan Munteanu" are un fond de carte format din circa 80.000 de volume. La 27 octombrie 1967, comuna Marghita devine oraş, prin hotărârea autorităţilor din acea vreme. După 1970, datorită politicii autorităţilor comuniste din acea vreme, care viza industrializarea masivă a ţării, în Marghita se construieşte enorm. Fabricile se măresc, se construiesc altele noi. Populaţia din satele apropiate este atrasă spre noul centru. Se construiesc blocuri de locuinţe, se deschid magazine, se înfiinţează şcoli, unităţi sanitare, etc. În zonă se depistează zăcăminte de petrol, ceea ce duce la o diversificare a economiei şi la o nouă afluenţă de populaţie din mai multe părţi ale ţării. Revoluţia din 1989, care a dus la prăbuşirea regimului comunist, a deschis şi pentru Marghita un drum nou, în toate domeniile vieţii, drum favorizat de recâştigarea libertăţii şi a drepturilor fundamentale ale oamenilor. Mass media locală este reprezentată de publicaţia săptămânală Marghita Magazin şi statia locala a postului de radio National FM. Sistemul sanitar cuprinde Spitalul Municipal "Dr. Pop Mircea", cu circa 360 de paturi, Policlinica orăşenească, Baza de fizioterapie cu apă termală şi Serviciul de ambulanţă. Principalul punct turistic din oraş este ştrandul termal, care atrage anual sute de turişti din toată ţara, folosind apă geotermală în scop balnear. În zona municipiului se află mai multe izvoare de apă termală. În imediata apropiere a Marghitei se află râul Barcău, o pădure mare şi două lacuri, care au un potenţial turistic ridicat. Vara, la sfârşit de săptămână, marghitanii obişnuiesc să iasă la iarbă verde, la pădure, la o bere rece şi o friptură pe jar. La numai 30 de km distanţă de Marghita se află Munţii Plopiş, cu frumoasa localitate Pădurea Neagră. Izvorul de apă minerală, pârâurile zglobii, codrii răcoroşi şi frumuseţea peisajelor atrag anual la Pădurea Neagră mii de turişti. Marghitanii sunt recunoscuţi ca oameni ospitalieri, harnici şi buni meseriaşi, trăsături păstrate până în zilele noastre de la străbunii care au trăit lângă câmpurile cu margarete. Oricine vine cu gânduri curate în oraşul de lângă Barcău va fi primit cu o pălincă tare şi o friptură pe cinste.
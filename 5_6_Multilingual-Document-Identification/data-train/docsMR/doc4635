Се повикуваат сите корисници и соработници на Википедија, доколку се во можност да присуствуваат на оваа средба и да споделат барем еден ден со оние со кои заедно работат на Википедија. По вообичаеното поздравување, средбата започна во опуштена атмосфера. Воведните теми на кои се разговараше и не беа толку поврзани со Википедија и сестринските проекти. Корисникот Brest, дојде нешто подоцна, па и тој се приклучи во опуштениот разговор. Сепак, редно беше и да се проговори нешто поконкретно и за Википедија, како и за идните планови. Работниот карактер започна со анализа на сработеното во изминатиот временски период. Општ заклучок беше дека Википедија на македонски јазик добро напредува, но сепак потребна е поголема активност и подобра организација на работата, со што би можеле ваквиот напредок да го одржуваме и понатаму. Се разговараше кои работи може да се средат со бот, а за кои е потребно корисниците да работат. Беше предложено со бот да се уредат сите потребни категории кои не постијат, да се уредат страниците за разговор, со додавање на шаблоните кои посочуваат од која област е односната статија, како и да се уредат сите преостанати статии за години во одредени области кои преостануваат. За работата со ботови се навративме и на статиите за астрономски објекти, за кои е потребно преведување на имињата, откривачите и местата на откривање. Се разговараше и за одржувањето на предавање за работа со ботови, кои би требало да го одржи корисникот Brest, но сепак не се одреди термин. Кога сме веќе кај одржувањето на предавања, се спомена и предавањето за Википедија, кое ќе се одржи во повеќе наврати и на повеќе места, со цел да се популаризира Википедија на македонски јазик. Тоа би било полесно со основањето на здружението, а Brest ни соопшти дека во разговор со лице од ChapCom, дознал дека работата напредува. Се надеваме дека до крајот на летото, работата би можела да биде готова. Но, сепак да се вратиме на другиот дел, а покрај работата со ботови, тоа се работите кои треба да ги извршат корисниците. Имаше предлог да дојде до поделба на активностите, кои корисниците ќе ги извршуваат на Википедија на македонски јазик. Пред сè, една група да се насочи кон квалитетно уредување, друга кон одржување на задоволителен пораст на бројот на статии, а трета да извршува одредени административни задачи. Идејата за координација на целиот проект преку Вики Проектите и формирање на посебни извршни одбори за различни активности беше само спомената, но не и доволно коментирана. Покрај ова, по подолго време се разговараше и за другите проекти на Викимедија, пред сè проектите Викиизвор и Викикниги на македонски јазик, кои би можеле да бидат оживеани и збогатени со соодветни содржини. Во план е и создавање на страница наменета за корисниците на Википедија, на која секој Википедијанец ќе може да ги остави основните податоци за себе, доколку тоа го сака. ----
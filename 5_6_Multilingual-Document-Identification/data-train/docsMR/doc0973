לעתים קרובות בונד יציל את "נערת בונד" ממוות, והיא תסייע לו לעתים כסוכנת חשאית נוספת. "נערת בונד" יכולה גם לשמש כאויבת של בונד, כחברה בארגון רשע, לעתים קרובות כעוזרת קרובה של מנהיג הארגון, "הנבל הראשי", ואף כמאהבת שלו. חלק מנערות בונד משמשות כדמויות משנה יפות בלבד, ללא השפעה קריטית על התפתחות העלילה, וחלק הן בעלות תפקיד קריטי בעלילה ומסייעות בהצלחת המשימה. בסיפורי בונד מספר דמויות נשיות קבועות שאינן נחשבות כנערות בונד, כ-"M" או מאניפני. כמעט כל הרומנים של יאן פלמינג מכילים דמות אחת או יותר המזוהות כנערת בונד. למרות שקיימים ביניהן הבדלים, לרוב הגדול של נערות בונד, במיוחד בספרות, יש מספר קבוע של מאפיינים משותפים. אחד המאפיינים הוא הגיל. נערת בונד תהיה בדרך כלל בשנות העשרים המוקדמות שלה, כעשר שנים צעירה מבונד עצמו. כל נערות בונד הן, ניתן אף לומר בהגדרתן, יפיפיות. הן אף בעלות מאפייני מראה דומים. הן בעלות מראה יוצא-דופן, ונוטות להתלבש בצורה גברית במקצת. בדרך כלל מכנסיים וחגורות עור רחבות, נעלי עור-רבועות, מעט מאוד תכשיטים וכו'. עם זאת ניתן למצוא אזכורים לנערות בונד בשמלות ערב, בגדים תחתונים ואף עירומות. הן לרוב יהיו עם מעט מאוד לק. שיערן של נערות בונד מופיע בכל מגוון הצבעים אך התספורת היא בדרך כלל פשוטה. צבע העיניים של נערות בונד הוא בדרך כלל כחול, ולעתים מופיעים גם צבעים יוצאי דופן כגון אפור-מתכתי ואף סגול. תווי הפנים של נערות בונד, כגון עיניים ואף, בדרך כלל יתאפיינו במושגים של "רוחב". עוד מאפיין בולט נוסף של נערות בונד הוא שמן, שפעמים רבות הוא בעל משמעות כפולה. משמעות זו תלויה בפירוש המילולי של השם באנגלית, ולכן בעברית מאפיין זה מאבד את משמעותו פעמים רבות. כמעט כל נערות בונד הן נשים עצמאיות, או בעלות סוכנות חשאיות, ואחרות הן פושעות המנהלות ארגוני פשע. גם כשיש לנערת בונד עבודה "מסורתית" היא בדרך כלל מראה עניין בבנייה של חיים עצמאיים ללא קשר לגברים.
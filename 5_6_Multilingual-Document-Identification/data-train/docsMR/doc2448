Pradėjusi savo televizinę karjerą nuo beveik nežiūrimos pusvalandžio trukmės rytinės laidos „AM Chicago“ Ilinojuje, Oprah Winfrey per kelis mėnesius užkėlė ją į reitingų viršūnes. Po dvejų metų laida buvo pervadinta, trukmė pailgėjo iki valandos ir „The Oprah Winfrey Show“ pradėta transliuoti nacionaliniu mastu. Dar po metų prasidėjo laidos kartojimai, kurių laikui bėgant vis daugėjo. Dabar „The Oprah Winfrey Show“ transliuoja visi didieji Amerikos kanalai. Per metus praleistus televizijoje O. Winfrey tapo amerikietiško kultūrinio gyvenimo ikona ir kai kurių socialinio gyvenimo tyrinėtojų yra laikoma modernios religijos simboliu. Paprastai žmonės klauso, ką jiems sako laidų vedėjai, ir vertina tai remdamiesi asmenine patirtimi. Tas pats galioja ir spaudos atveju. Jei patarimas ar pamokymas atrodo teisingas, juo patikima, jei ne, jis atmetamas. „Oprah didžioji dalis teiginių nekvestionuojami, jais tikima, kaip religinėmis dogmomis“, - rašo Marcia Z. Nelson. O. Winfrey fenomenas yra paremtas savęs demaskavimu, prisipažinimais ir iškilmingais pareiškimais. „The Oprah Show“ laidos dažnai pilnos piktžodžiavimų, nusivylimų, asmeninių tragedijų ir, galų gale, pasitenkinimo jausmo paieškų. Laidos svečiai drąsinami atskleisti savo gyvenimo klaidas, pasižadėti keistis ir judėti į naujas savo gyvenimo fazes. O. Winfrey laidoje svečiai prieš milijonus žiūrovų prisipažįsta savo nuodėmes, pasako tai, ko, kaip patys vėliau teigia, nesiruošė pasakyti niekados gyvenime. O. Winfrey kalbėjimo stilius ekspresyvus ir gausiai iliustruojamas mimikomis ir gestikuliacija. Jos kalba lengvai suprantama, žodynas buitiškas. „The Oprah Show“nevengia papokštauti net pačiomis jautriausiomis temomis, dažnai pašiepdama ir save, tačiau tai daro atsargiai ir niekada užgauliai. Transliacijos metu O. Winfrey meistriškai valdo ne tik emocijų tėkmę ir lygį, bet ir sugeba išlaikyti nuolatinį visų trijų šou dalyvių – pašnekovų, auditorijos studijoje ir žiūrovų už kadro – dėmesį viename taške. Simpatiška, vidutinio amžiaus O. Winfrey laidoje niekada nepataikauja ir nenusileidžia savo pašnekovams. Ji nėra kietakaktė – bendrauja atvirai ir dėmesingai, tačiau ypač kontroversiškomis temomis nebijo griežtai pasisakyti vienu ar kitu klausimu. Būdama šiek tiek feministė, ji visada palaiko moterų, kurios sudaro didžiąją auditorijos dalį, pusę. Tačiau tokie „aštresni“ momentai pasitaiko retai, nes paprastas ir jaukus O. Winfrey bendravimo stilius retai leidžia atsirasti įtampai, o įsisiūbavusios neigiamos emocijos pavirsta atsiprašymų ir apgailestavimų virtine.
MACHINA/the Machines of God er det femte album fra Smashing Pumpkins og blev udgivet 28. februar 2000. MACHINA/the Machines of God gik direkte ind som nr. 2 i Canada, nr. 3 i USA og som nr. 4 i Storbritannien og New Zealand. Lige som forgængeren, Adore, blev MACHINA dog ikke nogen kommerciel succes, selvom trommeslager, Jimmy Chamberlin, var vendt tilbage. I USA er der blevet solgt 583.000 eksemplarer af albummet. MACHINA/the Machines of God blev bandets sidste album indspillet af de fire originale medlemmer. En opfølger, Machina II / Friends and Enemies of Modern Music, blev udgivet til fri downloadning senere samme år med sange, der var til overs fra MACHINA/the Machines of God. Alle sange er skrevet af Billy Corgan. I april 1999 spillede Smashing Pumpkins otte koncerter på en mindre turné, The Arising! Tour, i USA og Canada. Den meget populære turné markerede en række ting. For det første var det en velkommen tilbage-turné for trommeslager, Jimmy Chamberlin, der havde været fyret fra bandet siden juli 1996. Det var dermed første gang i 2½ år, at bandets fire originale medlemmer spillede sammen live. For det andet begyndte bandet atter at spille materiale fra Gish og Siamese Dream, som bandet ellers konsekvent havde holdt sig fra på deres verdensturné i 1998. Og for det tredje skulle det vise sig at være de sidste koncerter med bassisten D'arcy Wretzky. Umiddelbart efter The Arising! Tour gik de fire originale medlemmer i studiet for at indspille bandets femte album. De havde indspillet akustiske demoer i slutningen af 1998, og bandet gik efter turnéen i gang med at indspille det endelige album i hjembyen Chicago, USA. Indspilningerne foregik i perioden november 1998 til oktober 1999 med hjælp fra Howard Willing, Bjorn Thorsrud og Flood. I september 1999, kort før færdiggørelsen af albummet, forlod D'arcy Wretzky bandet. Hun nåede dog at spille bas på alle albummets sange med undtagelse af Age of Innocence. Fans blev skuffede efter offentliggørelsen af skæringslisten til MACHINA/the Machines of God pga., at kun fem sange fra The Arising! Tour var inkluderet. Det viste sig dog senere, at The Imploding Voice var en ny titel til Virex - en sang, der var blevet spillet live i april 1999. Billy Corgan afslørede, at der var skrevet mere end 40 sange til albummet og kun 15 kom med. MACHINA/the Machines of God er ofte kendt som den mest skuffende udgivelse fra Smashing Pumpkins. Det skyldes primært albummets lave salgstal, der er lavere end bandets fire tidligere album. Albummet blev dog nomineret ved Grammy Awards 2001 i kategorien Best Recording Package. Derudover spiller Mike Garson klaver på Glass and the Ghost Children. Der er 15 sange på MACHINA/the Machines of God og 25 sange på Machina II / Friends and Enemies of Modern Music. Nedenstående liste indeholder sange, der ikke nåede at komme med på de to album. Nogle af sangene blev senere udgivet på bandets opsamlingsplade, Judas O, i 2001.

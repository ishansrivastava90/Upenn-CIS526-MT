Muinaiset astronautit viittaavat näennäistieteellisenä pidettyyn teoriaan, jonka mukaan Maassa on ihmiskunnan humanoideja toisilta planeetoilta, ja he ovat vaikuttaneet merkittävällä tavalla ihmiskunnan kehitykseen. Näin olisi tapahtunut "paleokontakti" toisen planeetan sivilisaation kanssa, joka olisi vaikuttanut maan uskontoon, teknologiaan ja kulttuuriin. Tunnetuin muinaisastronauttiteorian puolestapuhuja on ollut Erich von Däniken, jonka ensimmäinen kirja "Vieraita avaruudesta" ilmestyi vuonna 1968. Vastustajien mielestä muinaisastronauttiteoriat ovat lähinnä tieteiskirjallisuutta, ja esimerkiksi Dänikenin kirjoissa on osoitettu olevan monia epätarkkuuksia ja asiavirheitä. Menneisyyden vierailijoista on kuitenkin tullut erottamaton osa ufologiaa. Näitä todisteita on pyrkinyt hyödyntämään myös vähemmälle huomiolle jäänyt toinen muinaisastronauttiteorian piiriin luettava näkökanta, jonka mukaan ihmiskunta itse, tai jokin muu aiemmin maapallolla elänyt rotu, olisi ennen nykyistä sivilisaatiota kyennyt avaruusmatkailuun ja muihin hämmästyttäviin teknologisiin innovaatioihin. Suomessa julkaistuista kirjoista tätä näkemystä on edustanut erityisesti vuonna 1973 julkaistu Andrew Tomasin "Emme ole ensimmäiset". Arvostelijoiden mielestä muinaiset astronautit ovat pseudoarkeologiaa, joka on verrattavissa lähinnä tieteiskirjallisuuteen, jolla on tarkoituksena vain rahastaa lukijoita. Onkin totta, että 1960- ja 1970-luvuilla muinaisastronauttiteorioiden saavuttaessa kansansuosiota, monissa ufokirjoissa paleokontakti-ideaa sivuttiin vain muutaman lauseen tai kappaleen verran, mutta juuri nämä pätkät nostettiin esiin niin kirjojen markkinoinnissa kuin niiden arvosteluissakin. Lisäksi erityisesti Dänikenin kirjoja on syytetty todisteiden valikoivasta käytöstä, uudempien tutkimustulosten sivuuttamisesta, sekä epäilyttävän lähdemateriaalin käytöstä ja lähdekritiikin puutteesta. Tiedeyhteisö suhtautuu muinaisastronauttiteoriaan varsin skeptisesti ja vallitsevan näkemyksen mukaan muinaisille astronauteille tai paleokontaktille ei ole todisteita. Nykytietämyksen mukaan muualla Aurinkokunnassa ei ole älyllistä elämää, ja tähtien välisiä matkoja pidetään hyvin hitaina, kymmeniä tuhansia vuosia kestävinä tai käytännössä mahdottomina nykytekniikalla. Toki muinaisastronauttiteorian kannattajat olettavat tänne saapuneiden humanoidien olevan sivilisaatiokehityksessään ihmiskuntaa huomattavasti pidemmällä. Arvostelijoiden mielestä muinaisastronauttiteoria aliarvioi muinaisten ihmisten älykkyyttä ja teknologiaa.

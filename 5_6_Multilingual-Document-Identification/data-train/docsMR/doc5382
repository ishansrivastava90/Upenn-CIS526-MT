இந்நூலின் எல்லாப் பதிப்புக்களிலும் உள்ள பொதுவான அம்சம் அரசர் ஷஹர்யாரினதும், ஷஹர்சாடேயினதும் முதன்மைக் கதையாகும். ஏனைய கதைகள் இம் முதன்மைக் கதையில் இருந்தே நகர்கின்றன. சில கதைகள் தனிக் கதைகளாகவும் வேறு சில கதைகள் பிற கதைகளில் கதைக்குள் கதையாகவும் அமைக்கப்பட்டுள்ளன. சில பதிப்புக்கள் 1001 இரவுகளை உள்ளடக்கியிருந்தாலும் வேறு சில பதிப்புக்களில் சில நூறு இரவுகள் மட்டுமே காணப்படுகின்றன. இத் தொகுப்பு அல்லது இதிலுள்ள சில கதைகளாவது 19 ஆம் நூற்றாண்டில் மொழிபெயர்க்கப்பட்டபோது ஐரோப்பிய நாடுகளில் அறிமுகமாகின. இக்கதைகள் முதலில் ஆங்கிலத்திலும், தொடர்ந்து பிற ஐரோப்பிய மொழிகளிலும் மொழிபெயர்ப்புச் செய்யப்பட்டன. இந்நூலிலுள்ள கதைகளுள் பெரிதும் அறியப்பட்டவை "அலாவுதீனும் அற்புத விளக்கும்", "அலிபாபாவும் நாற்பது திருடர்களும்", "சிந்துபாத்" ஆகியவையாகும். இக்கதைகள் உண்மையான அரேபிய நாட்டார் கதைகளாக இருந்திருக்கக் கூடியன ஆயினும், இவை ஆயிரத்தொரு இரவுகள் கதைத்தொகுதியின் பகுதிகள் அல்ல. ஆனால் ஐரோப்பிய மொழிகளில் மொழிபெயர்க்கப்பட்டபோது இடைச் செருகல் செய்யப்பட்டவை. இதிலுள்ள கதைகள் பல்வேறு விதமானவை. இவை, வரலாற்றுக் கதைகள், காதல் கதைகள், துன்பியல் கதைகள், நகைச்சுவைக் கதைகள், கவிதைகள் எனப் பலவாறானவையாக உள்ளன. ஏராளமான கதைகள், கற்பனை மனிதர்கள், இடங்கள் போன்றவற்றை உள்ளடக்கியிருப்பதோடு, இடையிடையே உண்மையான மனிதர்கள், இடங்களைப் பற்றியவையாகவும் இருக்கின்றன.

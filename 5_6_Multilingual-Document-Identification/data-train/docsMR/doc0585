Etter 60 minutters spill vinner laget med flest poeng. Om det er uavgjort, spilles 1 ekstraomgang. Uavgjorte kamper er svært sjeldent i NFL. For at en «touchdown» eller «two-point conversion» skal godkjennes, må man ha kontroll på ballen og enten sette to føtter på bakken, dersom man mottar ett kast, inne i «end zone» eller la ballen krysse målstreken, dersom man løper fremover på banen. «Field goal» kan man forsøke når som helst, men ikke fra hvor som helst på banen. Man får ikke lov til å bruke en «tee» ved dette sparket. De beste «kickerne» kan som regel klare å treffe fra maksimalt 50 yards. «End zone» er 10 yards lang og man må også ha plass til å sparke, så ballen kastes, mellom bena, bakover ca 7 yards, til en «holder», som plasserer ballen på høykant, klar til å sparkes av «kicker». Dette betyr at det er ca 17 yards ekstra distanse i forhold til der man er på banen, så man bør innefor motstanders 33 yard linje for å ha mulighet til «field goal». Sparket må skje raskt, for forsvaret forsøker å blokkere ballen. Dersom ett «field goal» forsøk mislykkes får motstander laget ballen der angrepet var, f.eks. på sin egen 33 yard linje, uavhengig av hvilket forsøk angrepet var på. Som regel vil man ikke forsøke «field goal» dersom man har flere forsøk igjen, for da har man mulighet til å få nye forsøk inntil man får en «touchdown», men er man i tidsnød og det holder med 3 poeng så kan man sparke ballen mot mål, selv om man er på 1st down. Det finnes veldig mange formasjoner for angrepet. For forsvaret er de vanligste 4-3 eller 3-4, der det første tallet angir antallet på forsvarslinjen og det andre tallet angir antallet «linebackere». Det gjenstår i begge tilfeller fire spillere fordelt på «corners» og «safeties». Disse kalles med et felles ord for «secondary» ut i fra tankegangen at de er 2. linje i forsvaret, mens forsvarslinjen og «linebackers» er første linje forsvarere. Akkurat som angrepet har valget mellom å løpe eller kaste ballen har forsvaret valget mellom å spille sone eller mann mot mann-markering. På lavere nivåer er sistnevnte vanligst, mens soneforsvar er mest vanlig i proffligaen. I de senere år har reglene blitt endret så det er blitt flere og flere kastespill. Før var de ikke vanlig at angrepet stilte med fem «wide receivers» da de da har oppgitt mye av trusselen ved løpespill og forsvaret kan fokusere på å stoppe kastespill. Som mottrekk er avanserte soneforsvar blitt utviklet. Det er ellers en rekke funksjoner som inngår i «special teams».
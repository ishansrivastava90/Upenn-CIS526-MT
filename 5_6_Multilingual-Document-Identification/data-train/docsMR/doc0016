Rodina Žďárských ze Žďáru příslušela až do Karlových Varů), kde byla jejich hlavním sídlem gotická tvrz a později renesanční zámek ve Žďáru nedaleko městečka Janoviců, do něhož se počítali i velice významní a mocní Dvořeckých z Olbramovic. V osobě Floriana Jetřicha Žďárského došel rod svého vrcholu. Mladý Žďárský soustředil opět ve svých rukou  dosud  rozdělený  majetek  červenoújezdecké a kladenské linie rodu, ale i značný společenský a i jistý politický vliv. Na jaře v roce 1620 se v Pasově oženil s Alžbětou Koronou, dcerou proslulého místodržitele Jaroslava II. Bořity z Martinic. Tímto sňatkem bylo o osudu rodu definitivně rozhodnuto. V nových  poměrech  po Bílé hoře  dosáhli  Žďárští  vysokých  poct u císařského a královského dvora, byly povýšeni do panského stavu, dostali hraběcí titul, palatinát, vysoké úřady i nové statky. Tak se původně jen průměrný rod z periferie pohraničí propracoval po 180 letech, kdy se objevil v centru Čech, mezi společenskou a majetkovou elitu Českého království. Snažení mnoha generací, vybudovat stálou, jednotnou a pevnou středočeskou državu, jež by byla oporou jejich rodu a překročit svůj společenský stav konečně slavilo úspěch. Florianovy dědice mohla čekat skvělá budoucnost a rod mohl díky svým příbuzenským svazkům a konexím i nadále zastávat přední místo v barokních Čechách, ale situace se nakonec vyvinula jinak. Jediný přeživší syn Floriana Jetřicha a Alžběty Korony František Adam Eusebius se po ukončení válečných akcí sice snažil zahlazovat válečné šrámy, ale pro své velké výdaje církevním institucím i pro nedostatek vhodných obyvatel, šla obnova velkostatků jen velmi pomalu. Poslední Žďárský pak zcela propadl okázalé barokní zbožnosti, oželel vysoké dvorské úřady, které ze svého společenského postavení mohl očekávat, odmítl nabízené sňatky a zasvětil svůj život zbožnému rozjímání a podpoře katolictví. Jako zvlášť horlivý vyznavač Mariánského kultu se staral především o rozkvět a věhlas svého kláštera a lorety v Hájku, kde vedle Kladna nejčastěji pobýval. Zemřel předčasně, ani ne v padesáti letech, na kladenské rezidenci dne 7. dubna 1670, aniž by naplnil naděje svých rodičů v další společenský a majetkový vzestup svého rodu. Tohoto úkolu se v mnohém lépe zhostilo jeho pět žijících sester. Hraběnky Žďárské pak byly s konečnou platností i posledními hrdými nositelkami jména rodu polcené orlice. S postupným odchodem dcer Floriana Jetřicha prvního hraběte ze Žďáru a vnuček Jaroslava Bořity z Martinic však definitivně sláva rodu říšských hrabat ze Žďáru pohasla. Kruh osudu jedné šlechtické rodiny se tak na prahu 18. století definitivně uzavřel…
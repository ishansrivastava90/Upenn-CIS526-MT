L'economia dell'Ungheria ha subito una notevole trasformazione dopo il crollo del Comecon e conseguentemente dell'industria sovietica, avvenuto intorno al 1990. Da allora una serie di riforme e liberalizzazioni, nonché la privatizzazione di alcune aziende dello stato, hanno consentito l'instaurarsi di una economia di mercato e favorito l'arrivo di capitali esteri. Tuttavia queste trasformazioni hanno avuto un pesante impatto sulla situazione sociale del paese, infatti il PIL tra il 1985 ed il 1994 è calato dello 0,5%, ed in quegli anni si è avuto anche un aumento dell'inflazione e della disoccupazione. Dopo il 1994 il PIL ha ricominciato a salire e dal 1996 al 2000 è aumentato in media del 4% all'anno, con aumento anche del PIL pro capite che è arrivato al valore di 4.760 dollari nel 2000. Nel 1996 l'Ungheria è stata ammessa all'OCSE e dal 1º Maggio 2004 fa parte dell'Unione Europea. Le principali colture in crescita sono quelle del frumento e del girasole, mentre quella del mais è stabile, in calo le colture di patate e vino. Rimane elevata la produzione del vino Tokaj che viene esportato. Una coltura tradizionale del paese è quella dal peperoncino rosso da cui si ricava la paprica. Altre colture diffuse sono l'orzo, la barbabietola da zucchero e la segale. L'allevamento, fino ad alcune decine di anni fa praticato in modo estensivo nella puszta, si è ora industrializzato soprattutto nelle regioni occidentali ove vengono allevati bovini, suini, ovini e volatili da cortile. La produzione dei derivati dell'allevamento, carne, latte, burro, formaggio e uova, oltre a soddisfare le esigenze nazionali, costituiscono una importante voce di esportazione. Tipico è l'allevamento dei cavalli allo stato brado praticato ancora nella puszta. Famoso è il Noniusz  di Mezohegyes, razza risalente al 1810 e divenuta ormai piuttosto rara. Sono presenti discrete quantita di minerali energetici quali lignite e carbon fossile nel Bacino di Pécs. Nella zona sud occidentale di Nagylengyel  viene estratto il petrolio che tuttavia è insufficiente ai bisogni nazionali. Modesta l'estrazione di gas naturale. L'industria alimentare conserva ancora una notevole importanza. I settori più importanti sono quello della produzione di farina, zucchero e  olio. Rinomata è anche l'industria conserviera con la produzione di carni insaccate. Di rilevo anche la produzione della birra e la manifattura di tabacchi. L'industria tessile ha una presenza storica in Ungheria ed è diffusa nel paese. Le lavorazioni di maggiore pregio sono quelle del cotone e della lana, maggiormente presenti intorno a Budapest. Negli ultimi anni si è sviluppata anche la lavorazione delle fibre tessili artificiali e sintetiche. L'industria pesante, concentrata soprattutto intorno a Budapest, ma presente anche a Győr e a Miskolc, produce soprattutto trattori, locomotori, autobus, motori diesel e macchine utensili. In questi ultimi anni, grazie soprattutto a collaborazioni e joint ventures con aziende occidentali, si sono sviluppati dei settori nuovi quali quello chimico, elettronico, elettrotecnico, informatico e delle telecomunicazioni. In particolare il settore chimico ha conosciuto un notevole sviluppo, diventando un settore di punta dell'economia del paese.  Le produzioni più significative sono quelle dei fertilizzanti azotati, resine, materie plastiche, prodotti farmaceutici e fotochimici. In notevole sviluppo anche l'industria della raffinazione del petrolio che è in grado di provvedere sia alla lavorazione del petrolio estratto in Ungheria che di quello russo proveniente dall'Oleodotto dell'Amicizia. La più importante raffineria si trova a Százhalombatta, a sud ovest di Budapest. Infine meritano una citazione la produzione di cristalli e di ceramiche artistiche famosi in tutto il mondo. Molteplici sono le attrattive turistiche ungheresi, una capitale ricca di musei e di bellissimi palazzi, il fascino del paesaggio danubiano pieno di castelli, innumerevoli borghi medioevali, le bellezze del lago Balaton. Del periodo della dominazione romana il monumento più importante è una villa pompeiana risalente al I - II secolo d.C. in localita Balácapuszta nei pressi di Veszprem  sul lago Balaton. Nella villa sono ancora ben conservati il peristilio, affreschi ed i pavimenti a mosaico. La bilancia commerciale è in passivo dal 1991. Nel 2003 il valore totale delle esportazioni è stato di 42.309 milioni di $ USA, contro un volume di importazioni di 46.394 milioni di $ USA. La rete dei trasporti nel complesso è ben sviluppata, anche se risente di un certo ritardo tecnologico. Un ruolo importante ha la navigazione fluviale sulle vie interne. Le principali vie sono il Danubio, il Tibisco e il Balaton. Lo sviluppo di queste vie fluviali supera i 1.300 km.
L'edificio sorge nella zona del Pignone, in un lotto prospiciente via Franciabigio. Si tratta di una strada secondaria praticata quasi esclusivamente dai residenti del quartiere, ma inserita tra via del Sansovino e via dell'Argin Grosso, due delle arterie maggiormente congestionate dalla circolazione motorizzata. Tra il 1911 e il 1916 il comitato realizzò edifici in via Fra' Giovanni Angelico, via Villamagna e via Adriani continuando la sua attività tra il 1926 e il 1935 con gli interventi di via Circondaria, via del Gelsomino, via Campo d'Arrigo, via B. Dei, via del Paradiso e via Uguccione della Faggiola. L'ultimo intervento è quello di via Franciabigio iniziato nel 1938 e completato prima dello scoppio della seconda guerra mondiale. Il comitato ne promosse la costruzione avvalendosi anche dei tecnici comunali per la redazione dei progetti e per la direzione dei lavori. Il 14 gennaio 1940, come si legge nella pagina di cronaca fiorentina de "La Nazione", viene inaugurato alla memoria di Costanzo Ciano. Si tratta di un corpo di fabbrica a prevalente sviluppo longitudinale concluso alle estremità da due brevi ali ortogonali, rivolte all'interno del lotto venendo a determinare planimetricamente una forma a "C" allungata. Nella corte retrostante si trovano tre edifici di ridotte dimensioni a un piano solo, quello in posizione centrale è attualmente adibito a luogo di ritrovo condominiale, quelli laterali in origine concepiti come lavatoi comuni vengono utilizzati come deposito dagli inquilini. La parte centrale del blocco si sviluppa in altezza per cinque piani fuori terra, uno in più rispetto ai due corpi laterali ad "L" di quattro piani. Il prospetto sulla strada presenta superfici intonacate di colore giallo paglierino e una fascia basamentale a tinta scura che contrassegna il piano terra. Le finestre allineate sulle fasce marcadavanzale hanno cornici differenziate cromaticamente. Il notevole sviluppo del fronte accentuato dai ricorsi orizzontali è interrotto dai corpi lievemente aggettanti dei vani scala, di cui due raggiungibili dall'ampio ingresso centrale e due dai due portoni laterali. Il blocco centrale, che contiene l'androne di ingresso al piano terra, nei piani superiori è arretrato rispetto al filo strada formando al primo piano tre piccole terrazze contigue. Tale rientranza accoglie al secondo e al terzo piano quattro balconi in muratura con spigolo arrotondato. L'impiego di tali elementi compositivi in facciata è un esempio isolato nel panorama delle realizzazioni del comitato degli indigenti tutte prive di ogni elemento decorativo, caratterizzate da una semplicità rigorosa che riflette l'evidente esigenza di contenere le spese di realizzazione.
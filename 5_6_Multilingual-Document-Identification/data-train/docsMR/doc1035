Azərbaycan Qızıl Aypara Cəmiyyəti 1920-ci ilin martın 10-da Azərbaycan Demokratik Respublikasının Müdafiə Naziri əvəzi, general-leytenant Əliağa Şıxlinskinin və Fətəli Xan Xoyskinin təşəbbüsü ilə təsis edilmişdir. General-leytenant Əliağa Şıxlinskinin həyat yoldaşı Nigar Şıxlinskaya Birinci Dünya Müharibəsi zamanı şəfqət bacısı kimi hərbi xəstəxanalarda yaralılara qulluq etmişdir. Məhz Nigar Şıxlinskaya Azərbaycan Qızıl Aypara Cəmiyyətinin "Şəfqət xidməti"nin banisi olmuşdur. 1923-cü ildən 1991-ci ilə kimi Azərbaycan Qızıl Aypara Cəmiyyəti keçmiş SSRİ Qızıl Xaç və Qızıl Aypara Cəmiyyətləri Birliyi daxilində fəaliyyət göstərmişdir. İkinci Dünya Müharibəsi zamanı Cəmiyyət tərəfindən təşkil edilmiş şəfqət bacıları kurslarını xüsusi olaraq qeyd etmək lazımdır. Bu kursları bitirənlər döyüş bölgələrində minlərlə insanın həyatını xilas etmişlər. Şəfqət bacılarından iki nəfəri Səriyyə Talışxanova və Rəşidə Qasımzadə göstərdikləri xüsusi fədakarlığa görə Beynəlxalq Qızıl Xaç və Qızıl Aypara Cəmiyyətləri Federasiyasının yüksək mükafatı "Florens Naytingel" medalı ilə təltif edilmişlər. 1992-ci ilin martında Azərbaycan Qızıl Aypara Cəmiyyətinin müraciəti ilə Beynəlxalq Qırmızı Xaç Komitəsinin Respublikada nümayəndəliyi açılmışdır. 1993-cü ilin may ayında Beynəlxalq Qızıl Xaç və Qızıl Aypara Cəmiyyətləri Federasiyasının Respublikada nümayəndəliyi açılmışdır. 1994-cü ilin noyabrın 26-da Azərbaycan Respublikası Milli Məclisinin qərarı ilə Cəmiyyət Beynəlxalq Qızıl Xaç və Qızıl Aypara Hərəkatının tərkib hissəsi olaraq, Respublikada bu sahədə fəaliyyət göstərən yeganə rəsmi, humanitar təşkilat kimi təsdiq edilmişdir. 1995-ci ilin noyabrın 1-də Beynəlxalq Qırmızı Xaç Komitəsi tərəfindən Cəmiyyətimiz rəsmən tanınmışdır. 1995-ci ilin noyabrın 26-da Cəmiyyətimiz Beynəlxalq Qızıl Xaç və Qızıl Aypara Cəmiyyətləri Federasiyasının daimi, bərabər hüquqlu, həqiqi üzvü seçilmişdir. 2000-ci ilin mart ayının 10-da Cəmiyyətin 80 illik Yubileyi keçirilmişdir. Bu münasibətlə Respublika Prezidenti Heydər Əliyev kollektivi təbrik etmişdir. 2001-ci ildə Azərbaycan Qızıl Aypara Cəmiyyəti Beynəlxalq Qızıl Xaç və Qızıl Aypara Cəmiyyətləri Federasiyasının İdarəetmə Şurasında Fövqəladə Hallara Hazırlıq və Yardım Komissiyasına üzv seçilib, Cəmiyyətin Sədri Novruz Aslanov həmin Komissiyanın eksperti təyin olunmuşdur. 2001-ci ildə Beynəlxalq Qızıl Xaç və Qızıl Aypara Cəmiyyətləri Federasiyasının Kiyev və Berlin Konfraslarının işçi qrupu çərçivəsində Azərbaycan Qızıl Aypara Cəmiyyəti həmsədr kimi çıxış etmişdir. 2003-cü ilin mart ayının 12-də Az.QAC-nin XX Qurultayı keçirilimş və Cəmiyyətin yeni Nizamnaməsi qəbul olunmuşdur. 2003-cü ilin sentyabr ayında Azərbaycan Respublikası Nazirlər Kabineti Azərbaycan Qızıl Aypara Cəmiyyətinin fəaliyyətinə dair sərəncam imzalamışdır. 2003-cü ilin dekabr ayında Azərbaycan Qızıl Aypara Cəmiyyəti Beynəlxalq Qızıl Xaç və Qızıl Aypara Cəmiyyətləri Federasiyasının İdarəetmə Şurasında "Fövqəladə Hallara Hazırlıq və Yardım Komissiyası"na yenidən üzv seçilib, Cəmiyyətin Prezidenti Novruz Aslanov həmin Komissiyaya yenidən iki il müddətinə ekspert təyin olunmuşdur. 2004-cü ilin 31 yanvar tarixində Azərbaycan Respublikasının Prezidenti İlham Əliyev "Azərbaycan Qızıl Aypara Cəmiyyətinə dövlət qayğısının artırılması haqqında" sərəncam imzalamışdır 2005-ci ildə Cəmiyyət Beynəlxalq Qızıl Xaç və Qızıl Aypara Hərəkatının ən ali mükafatı olan "Florens Naytingel" medalını qazanmışdır. Bu mükafat müstəsna hal kimi tibbi xidmətlərə görə verilir. Belə ki, tibbi sahəsində göstərdikləri şücaətə görə Cəmiyyətin tibb bacıları bu mükafata layiq görülmüşlər. Onlardan Rəşidə Qasımzadə, Səriyyə Talışxanova, Qızbəs Əsədova, Dürrə Məmmədova və Firuzə Əliyeva kimi fədakar şəxsiyyətlərin adını çəkmək olar. 2005-ci ildə Azərbaycan Qızıl Aypara Cəmiyyəti, onun İcraçı Katibi Elxan Rəhimovun timsalında, Beynəlxalq Qızıl Xaç və Qızıl Aypara Cəmiyyətləri Federasiyasının İdarəetmə Şurasında İnkişaf Komissiyasına üzv seçilib. Hazırda Azərbaycan Qızıl Aypara Cəmiyyətinin 7 regional mərkəzi, Naxçıvan Muxtar Respublikası Rayon Komitəsi və onun rayon və şəhər komitələri, 83 rayon və şəhər komitəsi, "Neft Daşları" və AzərPoçt, BTRİB, Tibb Universiteti, Texniki Universiteti, rayon komitəsi vardır. Cəmiyyətin 220 mindən artıq üzvü, 17 minə yaxın könüllüsü vardır.
কাচিন পর্বতশ্রেণী দক্ষিণ-পূর্ব এশিয়াতে মিয়ানমারের উত্তরাংশে অবস্থিত একটি রুক্ষ উচ্চভূমি অঞ্চল। এটি মিয়ানমারের কাচিন অঙ্গরাজ্যে অবস্থিত। পাহাড়গুলির পশ্চিমে চিন্দউইন নদী এবং পূর্বে ইরাবতী নদীর উপনদী মালি ও এনমাই অবস্থিত। মোগাউং শহর পাহাড়গুলির দক্ষিণ সীমানা নির্দেশ করছে। পর্বতগুলির উত্তর-পশ্চিমের পার্বত্য অঞ্চলটি ভারতের অরুণাচল প্রদেশ অবস্থিত। পাহাড়গুলির উত্তর সীমায় অবস্থিত ৫,৮৮১ মিটার উঁচু হকাকাবো রাজি পর্বত দক্ষিণ-পূর্ব এশিয়ার সর্বোচ্চ বিন্দু। কাচিন রাজ্য ও কাচিন পাহাড়গুলি কাচিন জাতির লোকদের নামে নামকরণ করা হয়েছে, যারা এই অঞ্চলে বাস করে। অঞ্চলটি উত্তর-দক্ষিণে ২৪০ কিলোমিটার দীর্ঘ এবং পূর্ব-পশ্চিমে ১৪৫ কিলোমিটার প্রশস্ত। মিয়ানমারের পশ্চিম সীমান্ত ধরে ধারাবাহিকভাবে যে পর্বতমালাগুলি চলে গেছে, কাচিন পর্বতশ্রেণীটি তাদেরই উত্তর-পূর্ব প্রান্তে অবস্থিত। কাচিন পর্বতমালার পশ্চিমে আছে কুমোন পর্বতমালা, যেখান থেকে চিন্দউইন নদী উৎপত্তি লাভ করেছে। কাচিন পাহাড়গুলির অভ্যন্তরভাগ স্ফটিকাকার শিলায় তৈরি, যার উপরে রয়েছে বেশ খাড়াভাবে অবস্থিত বালুপাথর ও চুনাপাথরের স্তর। বালিপাথরের ঢালগুলিতে ক্ষুদ্র ক্ষুদ্র পার্বত্য জলধারা গভীর উপত্যকার সৃষ্টি করেছে। পাহাড়ের অন্য অনেক অংশ ক্ষয়ে গিয়ে সমতল-মাথাবিশিষ্ট মালভূমিতে পরিণত হয়েছে, যেগুলি গভীর গিরিখাত দ্বারা একে অপর থেকে পৃথক। কাচিন পর্বতশ্রেণীটি ঘন ক্রান্তীয় অতিবৃষ্টি অরণ্যে আবৃত এবং এ কারণে অঞ্চলটিতে অনুপ্রবেশ কষ্টসাধ্য। পুতাও, মিতকিনা ও মোগাউং এখানকার প্রধান লোকালয়।
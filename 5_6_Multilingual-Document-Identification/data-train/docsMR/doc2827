לסדרה יצא חידוש טלוויזיוני בשנת 2009 בכיכובם של איאן מק'קלן וג'יימס קאביזל. הסדרה מתארת עיירת קיט לכאורה, המכונה "הכפר", שהיא למעשה בית כלא גדול בו מוחזקים אנשי ביון לשעבר ואישים אחרים שלהם מידע מודיעיני בעל ערך לראשי הכפר. בכפר אין לתושבים שמות אלא מספרים, כאשר ראש הכפר הוא "מספר 1" שזהותו אינה ידועה, וסגנו "מספר 2". הדמות הראשית בסדרה, המגולמת על ידי מקגוהן, הוא סוכן חשאי לשעבר של הממשל הבריטי, אשר לאחר התפטרותו נחטף אל הכפר, שם הוא מכונה "מספר 6". במהלך הסדרה מנסה מספר 2, עם סיוע מגורמים אחרים בכפר, לסחוט ממספר 6 את הסיבה בגללה התפטר, תוך שימוש בדרכים שונות ובכללן אמצעי חקירה פסיכולוגיים ופסיכואקטיביים. מספר 6 מתנגד בדרכים מתוחכמות לשוביו ולא נופל לתחבולות השונות המנסות לשבור את רוחו ולהוציא ממנו את המידע. בו בזמן הוא מנסה להערים על חוקריו, לגלות את זהותו של מספר 1 ומי עומד מאחוריו, ולמצוא דרכים להימלט. מקגוהן טוען שבמשך שנים היה במוחו רעיון לסדרה על אדם בודד ונרדף המסוכסך עם סביבתו ומורד בה. כאשר נסע ב-וויילס כדי לצלם פרק בסדרה "מלכודת", חשב שהמקום ייחודי וסוריאליסטי ולכן מושלם לסדרה התאורטית שלו. זמן קצר לאחר מכן פגש מקגוהן את ג'ורג' מרקסטיין. מרקסטיין, אשר היה סוכן בשירות אנגליה במלחמת העולם ה-2, סיפר למקגוהן על מקרה אמיתי בזמן המלחמה שבו אסירי מלחמה בעלי מידע או תפקיד חשוב נכלאו במקום סודי, שם חיו כתיירים בנופש למרות שהיו אסירים לכל דבר. מרקסטיין הציע ליצור סדרה על נושא זה כהמשך ישיר של "מלכודת", כך שדמותו של מקגוהן מתפטרת מתפקידה ונשלחת על ידי הממונים עליו למקום סודי שבו נכלאים אנשים עם מידע רגיש או ששירתו בתפקיד סודי וחשוב, כדי להימנע מאפשרות שיהפכו לבוגדים. מקגוהן התלהב מהרעיון שהשתלב יפה עם הרעיונות עליהם חשב מלכתחילה כחומרי גלם לסדרה התאורטית שלו. הוא הציג את הקונספט החדש ללו גרייד, שהיה אז ראש חברת הטלוויזיה הפרטית הראשונה באנגליה. גרייד רצה שמקגוהן ימשיך לשחק בסדרה "מלכודת" אבל מקגוהן סירב והתעקש לפתח את הרעיון שלו ושל מרקסטיין. לפי מקגוהן, גרייד אמר כי "זה נשמע משוגע לגמרי, אז אולי זה יעבוד." הוא רכש את הסדרה, עם מקגוהן בתפקיד הראשי וכאחד המפיקים. מקגוהן גם כתב וביים מספר פרקים בסדרה, לעתים תחת שמות עט שונים. למרות מקורות הסדרה ב"מלכודת", דוחים יוצרי הסדרה את הרעיון שהיא מבוססת על הסדרה המקדימה.
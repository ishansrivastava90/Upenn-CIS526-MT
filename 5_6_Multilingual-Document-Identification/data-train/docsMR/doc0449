تغییرات کنونی در زمینه‌های مختلف، نوع تعاملات انسان‌ها را به شکلی متفاوت از گذشته تبدیل کرده‌است. کارکردن که در اعصار مختلف، یکی از اولویت‌ها و لذت‌های بزرگ بشری بوده، شکلی جدید به خود گرفته‌است. دیگر کارکردن و اشتغال تنها با آن شکل قدیمی و مکانیکی خود که با پارامترهایی همچون صرف انرژی فیزیکی، پرکردن ساعت کاری و حضور پی درپی در محل کار سنجش می‌شد، شناخته شده نیست واشکال جدید کار با عناوینی همچون کارمحوری و انجام کار تحت هر شرایطی نیز در ترازوی قوانین جدید کار اندازه گیری می‌شود. در دنیای جدید و با تکنولوژی‌های پیشرفته، کار را هم می‌توان خارج از محل کار پیش برد یا طوری انجام داد که گویی در محل کار هستیم. به عبارت ساده تر، کار را هم می‌توان از دور انجام داد. اگرچه این عبارات هنوز هم در بسیاری از جوامع مثل کشور ما، غریب است؛ اما در آینده‌ای نزدیک شاهد آن خواهیم بود که بسیاری از مشاغل ما از سیستم دور کاری استفاده کنند. الف) دورکاری، هرگونه شکلی از به کارگیری فناوری‌های اطلاعاتی مانند ارتباطات راه دور و رایانه به جای مسافرت‌های مربوط به کار وحرکت کار به سمت کارکنان، به جای حرکت کارکنان به سوی کار است.  ب) دورکاری عبارت است از کارکردن در فاصله‌ای دور از کسی که به شما پول می‌دهد؛ در خانه یا در یک مرکز محلی. دورکاران از پست ا لکترونیکی، تلفن، نمابر و رایانه برای تماس با سازمان خود استفاده می‌کنند.  ج) دورکاری شیوه‌ای انعطاف پذیر در کارکردن است که طیف وسیعی از فعالیت‌های کاری و همه آن‌هایی را که امکان کارکردن در بخش مهمی از زمان کاری، در مسافتی دور از کارفرما یا دور از مکان مرسوم کار را دارند، دربرمی گیرد. دورکاری ممکن است مبنای تمام وقت یا پاره وقت داشته باشد و اغلب شامل پردازش الکترونیکی اطلاعات و شامل استفاده از ارتباطات راه دور برای برقراری ارتباط میان فرد و سازمان است. کمیسیون اروپایی کار از راه دور نیز، دور کاری را استفاده از کامپیوترها و ارتباطات راه دور برای تغییر موقعیت جغرافیایی محل کار و انجام وظایف شغلی می‌داند. به عبارت بهتر کار از راه دور پدیده‌ای است که در جوامع اطلاعاتی رونق یافته و محدودیت زمانی و مکانی در اجرای وظایف شغلی را با بهره گیری از فناوری ارتباطات و اطلاعات از بین می‌برد لذا خروجی یا نتیجه کار بیش از هر عامل دیگر مورد توجه‌است. برخلاف جوامع صنعتی که کار مبتنی بر توانمندی‌های جسمی و زور بازوان کارگران انجام می‌گیرد در جامعه اطلاعاتی، توانمندی‌های ذهنی، اطلاعات و دانش کارگران اطلاعاتی است که به کار معنا می‌بخشد و بدین دلیل است که «دورکاری» نیز محقق خواهد شد. در چنین شرایطی اجرای وظایف فیزیکی از راه دور امری طبیعی است چرا که کارگران اطلاعاتی می‌توانند تحقق عینی پردازش‌های فکری خود را توسط روبات‌ها میسر سازند. هم اکنون در بسیاری از کشورهای دنیا مشاغل خانگی بخش مهمی از کارهای آن کشور است به نحوی که در امریکا ۲۰ درصد کل اشتغال در قالب مشاغل خانگی است که حدود ۶۰ میلیون امریکایی را مشغول به کار کرده‌است
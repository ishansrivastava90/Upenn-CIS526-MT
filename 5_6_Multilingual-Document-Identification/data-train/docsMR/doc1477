Antonio Pedregal e Pablo Pedregal foron respectivamente presidente e tesoureiro do Euita R.C. dende a súa fundación ata o ano 1994, ano no que finalizaron os seus estudos en Lugo. Os comezos non foron doados, xa que se precisaban instalacións, material e sobre todo xogadores, mais o proxecto foise afianzando, e no ano 1988 o Euita Rugby Club afiliouse á Federación Galega de Rugby e comezou a súa participación nas competicións organizadas por dita federación. A andaina do Euita R.C. na Liga Galega sufriu altibaixos, mais a teima dos membros do Euita ao longo dos anos deu os seus froitos e así, nos anos '90, o Euita R.C. acadou certa estabilidade, tanto como clube, como a nivel deportivo nun equipo marcado polo contínuo cambio de xogadores debido á condición de estudantes da meirande parte deles, feito que por outra banda constitúe unha parte sumamente importante do espíritu do clube, que se honra de ter tido xogadores de tódolos recunchos do mundo nas súas filas, e de ter un dos mellores ambientes do rugby galego no seu seo. Esta evolución supuxo que na tempada 99, o Campus Lugo Euita R.C. realizará a súa máis brillante campaña, que o levou ao triunfo final na Liga Galega de Rugby baixo a dirección de Víctor Rodríguez e Trostky, desputando os play-offs de ascenso á Liga  Nacional fronte ao Belenos R.C. de Avilés, e caendo derrotado tras unha igualdada eliminatoria a dobre partido. Esa tempada tamén marcou un punto de inflexión na traxectoria do clube, xa que supuxo a marcha de importantes xogadores con moitos anos no Euita nas súas costas. Tamén nesa tempada, o Euita R.C. creou o Torneo do San Cidre, un torneo que tén como obxectivo iniciar á comunidade universitaria no rugby e así poder achegar novos xogadores ó equipo. O torneo, xa case unha tradición, celébrase cada ano durante as festas do San Cidre da Escola Politécnica Superior. Así pois, na tempada seguinte iniciouse unha nova etapa cun plantel de xogadores moi renovado e co aporte de novos membros acadados co Torneo do San Cidre. Dende esa tempada ata a 02, o equipo estivo adestrado por José M. González Chis, que logrou manter ao equipo entre os primeiros postos da Primeira División da Liga Galega de Rugby. Coa chegada da tempada 03 chegaron moitos trocos ao Euita R.C., o máis importante deles o acordo coa USC para pasar a ser a sección de rugby do Clube Deportivo da Universidade de Santiago de Compostela. Nesta nova etapa tamén chegou ao clube Antonio Vázquez, novo adestrador do equipo sénior masculino con experiencia como xogador na División de Honra con Oviedo R.C. e formado no Xabarín R.C.. A tempada 03 supón unha crise no Euita R.C. co descenso por primeira vez na súa historia á Segunda División galega e a retirada das axudas da USC ao clube. Sen o respaldo económico da USC a tempada 04 supón un novo reto para o Euita, que con vistas a acadar un maior apoio institucional e calado na sociedade lucense, e tamén movido pola  necesidade de atopar un sponsor para afrontar os numerosos gastos que supón o funcionamento dun clube de rugby, decídese que os equipos do Euita pasen a competir baixo a denominación de Muralla RC.
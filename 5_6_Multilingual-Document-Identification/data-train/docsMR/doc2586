Ammatillinen koulutus on jaettu ammatilliseen perustutkintoon, ammattitutkintoon sekä erikoisammattitutkintoon. Ammatillisen perustutkinnon voi suorittaa ammatillisessa aikuiskoulutuksessa tai näyttötutkintoperustaisena, mikäli he ovat hankkineet tutkintoa vastaavan ammattitaidon itsenäisesti. Ammatillisen perustutkinnon suorittaneet voivat osoittaa kehittymistään ammatissaan suorittamalla näyttötutkintona oman alansa ammattitutkinnon ja erikoisammattitutkinnon. Ammatti- ja erikoisammattitutkinnon voi suorittaa näyttötutkintona myös kuka hyvänsä, joka on hankkinut itsenäisesti työssään vastaavan ammattitaidon. Ammatti- ja erikoisammattitutkinnon koulutus järjestetään ammatillisesti valmentavana koulutuksena tai oppisopimuskoulutuksena ammatillisissa oppilaitoksissa ja aikuiskoulutuskeskuksissa. Osaaminen näytetään aina näyttötutkintona, joka on osaamisen hankintatavasta riippumaton ja kaikille avoin tilaisuus näyttää ammatillinen osaaminen ja pätevöityä ammattiin. Näyttötutkinnon sisällön määrittää Opetushallitus. Ammatillisissa perustutkinnoissa osoitetaan ammattitaidon saavuttamisen ja alalle työllistymisen edellyttämät tiedot ja taidot. Ammatilliset perustutkinnot voi suorittaa joko näyttötutkintona tai nuorten opetussuunnitelmiin perustuvana koulutuksena. Suoritustavasta riippumatta tutkinnot vastaavat toisiaan. Kaikkien ammatillisten perustutkintojen laajuus on koulutuksena suoritettaessa 120 opintoviikkoa eli kolme vuotta. Näyttötutkinnoissa opiskeluun tarvittava aika on yleisesti huomattavasti lyhyempi, koska aikaisempi osaaminen otetaan täysimääräisesti huomioon henkilökohtaista oppimissuunnitelmaa laadittaessa. Ammatilliset perustutkinnot arvioidaan arvosanoin 1–3, joista 3 on kiitettävä, 2 on hyvä ja 1 tyydyttävä. Erikoisammattitutkinnossa osoitetaan puolestaan alan vaativimpien työtehtävien hallinta. Tämä tehdään aina näyttötutkintona. Tutkintonimike on yleensä muotoa, joka tuo esille työntekijän hyvän ammattitaidon, esimerkiksi sähköyliasentaja, venemestari. Usein erikoisammattitutkintojen tarkoituksena on pätevöittää henkilö työnjohtotehtäviin. Tällöin erikoisammattitutkinnoilla pyritään korvaamaan vanhat opistoasteen tutkinnot Jokaiseen ammatilliseen perustutkintoon, ammattitutkintoon ja erikoisammattitutkintoon on laadittu Opetushallituksessa tutkinnon perusteet, joissa määritellään tutkinnossa vaadittava ammattitaito, tutkinnon osat ja mahdollisesti niistä muodostuvat osaamisalat, ammattitaidon osoittamistavat sekä tutkinnon arvioinnin yleiset perusteet. Näyttötutkintona tai ammatillisissa oppilaitoksissa suoritettu laajuudeltaan vähintään kolmivuotinen ammatillinen perustutkinto antaa yleisen kelpoisuuden hakea ammattikorkeakoulu- ja yliopisto-opintoihin. Tätä suppeampi ammatillinen perustutkinto antaa kelpoisuuden hakea vastaavan alan ammattikorkeakouluopintoihin.
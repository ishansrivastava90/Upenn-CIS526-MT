Bare fem år gammel fikk han sin første gitar, gammel og godt brukt. Kort etter fikk han høre ei Jimmie Rodgers-plate som broren hans hadde, og fra det øyeblikket av var Jim bestemt på å bli countryartist. Tolv år gammel var han for første gang med i et radioshow i Shreveport, Louisiana. Reeves-slekten kom opprinnelig fra Irland og var relativt religiøse, noe Jim aldri glemte. Når han opptrådte hadde han alltid med en gospelseksjon, og han sang ofte låten «Danny Boy» for å hedre sin fars irske aner. Selv om Jim var svært opptatt av musikk var han også en meget talentfull atlet, og alt som tenåring bestemte han seg for å forfølge karrieren som baseballspiller. Han fikk imidlertid et stipend til universitetet i Texas, der han skulle studere taleteknikk og drama, men etter seks uker sluttet han, for heller å jobbe ved et skipsverft i Houston og tjene penger. Snart etter var han også tilbake som baseballspiller, der han til å begynne med hadde en karriere som semiprofesjonell spiller i ligaen. I 1944 fikk han imidlertid proffkontrakt med St. Louis Cardinals. Der ble han i tre år, til han skadet ankelen og fikk ødelagt sin videre karriere som baseballspiller. Tidlig på 1950-tallet begynte Jim som discjockey og nyhetsoppleser i radioen. Til å begynne med for KSIG i Gladewater, Texas, men ganske snart flyttet han over til KGRI i Henderson og siden til KVKH i Shreveport, Louisiana. Der ble han vert for det populære showet Louisiana Hayride i november 1952. Senere samme året skulle Hank Williams opptre i dette showet, men han ble forhindret, og Jim sang i hans sted. Prestasjonen ble umiddelbart lagt merke til og førte til at han like etter fikk kontrakt med Abbott Records, der han debuterte med singlen «Mexican Joe» i 1953. Låten steg raskt til førsteplass på hitlistene i USA, der den holdt seg på topp i hele ni uker. Oppfølgeren «Bimbo» gjorde det ikke stort dårligere senere samme år, noe som la grunnlaget for hans karriere som countryartist i årene fremover. I årene 1954 og 1955 hadde Jim fire nr. 1-låter på hitlistene i USA for plateselskapet Abbott, før han signerte en ny kontrakt med RCA Records og plateprodusenten Steve Sholes i 1955. Samme år ble han medlem av Grand Ole Opry. Fem år etter Jims bortgang giftet Mary seg på nytt med Terry Davis. Hennes innsats for å holde countrylegendens minne «i live» har gjort Jim Reeves «udødelig». Mary ble rammet av sykdommen alzheimer på 1990-tallet. Hun døde 11. november 1999, 70 år gammel. Hun ble begravet to dager senere, ved Spring Hill Cemetery i Madison, Tennessee, der også Dean Manuel, som omkom sammen med ektemannen, hviler. Tre år etter hans død 1967 ble Jim Reeves valgt inn i Country Music Hall of Fame, der han troner som en av de aller største countrymusikere verden har opplevd.

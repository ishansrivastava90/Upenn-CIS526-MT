کوبی برایانت در فیلادلفیا، پنسیلوانیا به دنیا آمد. او سومین و کوچک ترین فرزند جو برایانت، بازیکن بسکتبال سال های دور تیم فیلادلفیا 76ers و سرمربی تیم لس آنجلس سپارکس است. جو برایانت در ادامهٔ فعالیت خود به عنوان بسکتبالیست حرفه‌ای همراه با خانواده اش به ایتالیا رفت و کوبی در این مدت به دو زبان ایتالیایی و اسپانیایی مسلط شد. کوبی هر تابستان به آمریکا بر می گشت تا در لیگ تابستانی بسکتبال شرکت کند. او از سه سالگی بسکتبال بازی می‌کرد و در مدت زمانی که در ایتالیا زندگی کرد، به فوتبال هم روی آورد. خود او گفته است که اگر در ایتالیا می ماند، حتما به یک بازیکن فوتبال تبدیل می‌شد. کوبی به تیم های آث میلان و بارسلونا علاقهٔ بسیاری دارد. مربی فوتبال مورد علاقهٔ او فرانک رایکارد و فوتبالیست مورد علاقهٔ او رونالدینیوست. کوبی به همراه خانواده اش در سال ۱۹۹۱، به آمریکا بازگشت. درخشش کوبی برایانت در تیم دبیرستان لوِر مِریان، در فیلادلفیا، باعث شناخته شدن وی در آمریکا شد. مربی تیم سال دوم او پدرش، جو برایانت بود. کوبی در کمپ آدیداس در کنار هم تیمی آیندهٔ خود یعنی لمار اودم بازی کرد و برندهٔ جایزهٔ بهترین بازیکن کمپ در سال ۱۹۹۵ شد. او دوران حرفه‌ای خود در دبیرستان را با جوایز بسیاری از جمله؛ بهترین بازیکن رقابت های دبیرستانی و جایزهٔ All American مک دونالدز به پایان رساند. معدل کوبی برای راهیابی به بهترین دانشگاه‌های آمریکا مناسب بود ولی او، تصمیم گرفت که به لیگ حرفه‌ای ان بی ای بپیوندد. کوبی برایانت در این سال به تیم شارلوت هورنتز پیوست ولی بلافاصله مربی وقت تیم لس آنجلس لیکرز، جری وست او را در عوض مدافع قدرتمند خود یعنی ولید دیواچ به تیم لس آنجلس لیکرز آورد. فصل دوم برای کوبی بهتر آغاز شد. او در این فصل بیشتر به کار گرفته شد و با بازی های درخشانش، به تیم ستارگان راه پیدا کرد. بدین ترتیب نام کوبی به عنوان جوان ترین بازیکن تیم ستارگان در تاریخ ان بی ای به ثبت رسید. کوبی برایانت در فصل سوم در همهٔ بازی های تیم لس آنجلس لیکرز حاضر بود. دست اندر کاران این تیم که از بازی وی بسیار راضی بودند، با کوبی قراردادی به ارزش ۷۰ میلیون دلار برای شش سال به امضا رساندند. نحوهٔ بازی کوبی اعجاب برانگیز بود چون به بازی بزرگانی چون مایکل جردن و مجیک جانسون شباهت زیادی داشت. کوبی به همراه تیم لس آنجلس لیکرز به نیمه نهایی مسابقات ان بی ای راه یافت ولی این تیم در مصاف با تیم سن انتونیو سپرز مغلوب شد. با به روی کار آمدن سرمربی جدید، فیل جکسن، تیم لس آنجلس لیکرز متحول شد. کوبی برایانت  و شکیل اونیل زوج غیرقابل مهاری را تشکیل داده بودند و همین باعث قهرمانی تیم لس آنجلس لیکرز در سه سال پیاپی یعنی سال‌های ۲۰۰۰، ۲۰۰۱ و ۲۰۰۲ شد. ---- کوبی برایانت در بازی دوم فینال سال ۲۰۰۰، از ناحیهٔ مچ پا مصدوم شد و تا بازی چهارم تیم لس آنجلس لیکرز را همراهی نکرد ولی بازگشت طوفانی او منجر به قهرمانی تیم لس آنجلس لیکرز شد. این اولین قهرمانی این تیم بعد از دوازده سال به شمار می‌آمد. تیم لس آنجلس لیکرز برای جبران ناکامی فصل پیش، کارل ملون و گری پیتون، دو بازیکن از بهترین بازیکنان آن زمان لیگ ان بی ای را به خدمت گرفت تا بتواند بار دیگر برای قهرمانی تلاش کند. قبل از شروع فصل ۲۰۰۴-۲۰۰۳، کوبی برایانت به تجاوز جنسی متهم و دستگیر شد. به همین دلیل بسیاری از بازی های شروع فصل را از دست داد اما با وجود این تیم لس آنجلس لیکرز به فینال مسابقات ان بی ای راه یافت. در بازی فینال که در مقابل تیم دیترویت پیستونز انجام شد، در نهایت تیم لس آنجلس لیکرز با یک برد و چار باخت مغلوب شد. در پایان این فصل، فیل جکسن از سمت خود برکنار و مربی گری تیم لس آنجلس لیکرز به رودی تامیانوویچ واگذار شد. شکیل اونیل به خدمت تیم میامی هیت درآمد و در عوض، لمار اودم، کرول باتلر و برایان گرنت ار تیم میامی هیت به لس آنجلس لیکرز پیوستند. کوبی برایانت از طرف تیم لس آنجلس کلیپرز پیشنهادهایی داشت اما در نهایت باعقد قراردادی هفت ساله در تیم لس آنجلس لیکرز باقی ماند. مربی جدید تیم لس آنجلس لیکرز، رودی تامیانوویچ، در اواسط فصل، به دلیل مشکلات جسمانی، از سمت خود کناره گیری کرد و فرانک هامبلن، کمک مربی تیم لس آنجلس لیکرز، هدایت تیم را برای ادامهٔ فصل بر عهده گرفت . در این فصل با وجود درخشش کوبی برایانت و تلاش تیم لس آنجلس لیکرز، این تیم به مسابقات حذفی لیگ ان بی ای راه نیافت. تیم لس آنجلس لیکرز در دیدار فینال، با نتیجهٔ ۲-۴ مغلوب رقیب دیرینهٔ خود، بوستون سلتیکس شد. کوبی برایانت اولین بار در سال ۲۰۰۶ برای تیم بسکتبال ایالات متحده آمریکا به میدان رفت. این تیم در سال ۲۰۰۷ با شکست دادن همهٔ حریفان خود در مسابقات قارهٔ آمریکا، به مسابقات المپیک چین راه یافت.  تیم بسکتبال ایالات متحده آمریکا که متشکل از بهترین بازیکنان ان بی ای می‌باشد، در المپیک سال ۲۰۰۸ با اقتدار قهرمان شد. کوبی در بازی فینال، مقابل تیم اسپانیا، ۲۰ امتیاز گرفت و تیم بسکتبال ایالات متحده آمریکا با نتیجهٔ ۱۰۷-۱۱۸ به پیروزی رسید. دلابل پدر و مادر کوبی برای شرکت نکردن در مراسم ازدواج او، پایین بودن سن او برای ازدواج و نیز آفریقایی - آمریکایی نبودن همسر او بود. کوبی به مدت دو سال ارتباط خود را با پدر و مادرش قطع کرد. اولین دختر کوبی و ونسا، ناتالیا دایامینت برایانت، در ۱۹ ژانویه ۲۰۰۳ به دنیا آمد. به دنیا آمدن او، بهانه‌ای برای آشتی کردن کوبی و پدر و مادرش شد. جیانا ماریا - اونور، دختر دوم کوبی و ونسا در اول می ۲۰۰۶ ، شش دقیقه زودتر از دختر شکیل اونیل، مِآرا سنا، به دنیا آمد. در تابستان ۲۰۰۳، پلیس کولورادو، کوبی برایانت را به دلیل تجاوز به کتلین فیبر ۱۹ ساله بازداشت کرد. کتلین که از کارکنان هتل محل اقامت کوبی برایانت در کولورادو بود، ادعا کرد که کوبی، شب قبل از جراحی زانویش به او تجاوز کرده است. کوبی برایانت رابطهٔ جنسی با کتلین را پذیرفت اما اتهام تجاوز جنسی را رد کرد. این اتهام شهرت کوبی برایانت را تخریب کرد. قرار دادهای او با مک دونالدز و نوتلا فسخ شد و فروش پیراهن بسکتبال او بشدت کاهش یافت. با این همه، در سپتامبر ۲۰۰۴، به دلیل حاضر نشدن شاکی، کتلین فیبر در دادگاه، پرونده بسته شد. کوبی از کتلین عذرخواهی کرد؛ " با اینکه من هنوز معتقدم که رابطهٔ ما توافقی بوده است اما قبول دارم که او این اتفاق را طور دیگری دیده و همچنان می بیند." کتلین پروندهٔ دیگری بر علیه برایانت تشکیل داد و این بار هر دو به توافقاتی رسیدند که هیچ گاه بر عموم اعلام نشد.

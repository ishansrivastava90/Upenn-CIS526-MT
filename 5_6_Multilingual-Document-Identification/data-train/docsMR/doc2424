İstanbul Ticaret Üniversitesi, İstanbul Ticaret Odası Eğitim ve Sosyal Hizmetler Vakfı tarafından 2001 yılında kurulan bir vakıf üniversitesidir. İsminden de anlaşacağı üzere ticareti bilimin ışığında aydınlatmak üzere kurulmuştur. İstanbul Ticaret Üniversitesi kurma düşüncesi Üniversitenin ilk Mütevelli Heyet üyelerinden, İstanbul Ticaret Odası Genel Sekreteri Profesör Doktor İsmail Özarslan tarafından ortaya atılmıştır. Kurucu vakıfın kökenleri 1876 yılına dayanmaktadır. Rektörü Prof. Dr. Sabri Orman'dır. Halen Eminönü'nde 1 Üsküdar'da 1 ve Küçükyalı'da 2 adet yerleşkesi ayrıca Kadıköy'de Yurt Binası ve İTO Cemile Sultan Korusu Sosyal Tesisleri olmak üzere 6 binada hizmet vermektedir. Amerika, İngiltere, İsveç, Fransa, İtalya ve Yunanistan'daki bazı üniversitelerle işbirliği içinde bulunan İstanbul Ticaret Üniversitesi'nde Erasmus Programı uygulanmaktadır. İstanbul Ticaret Üniversitesi, eğitim amaçlı yayın yapan ve tüm öğrencilerin yararlanabildiği UHF 42. Band çıkışlı "İletişim TV" isminde televizyon ile "101.8 İletişim FM" isminde bir radyoya sahip bulunmaktadır. Üniversite TV ve Radyosu çağdaş iletişim normları doğrultusunda donatılmıştır. Üniversitenin iletişim alanındaki öteki ürünleri ise, aylık, "İtalik" isimli dergisi ile bilimsel hakemli 2 adet dergisidir. Üniversitenin, Bilgi Güvenliği Araştırma Merkezi, AB Araştırma ve Uygulama Merkezi ile Sürekli Eğitim Merkezi isminde İstanbul Ticaret Üniversitesinin Vizyon'unu tamamlayan üç de Merkezi bulunmaktadır. İstanbul Ticaret Üniversitesi Merkezleri, bilimsel araştırma ve yayınlarıyla bilim dünyasına katkı sağlamayı hedeflemektedir. Üniversite Hukuk Fakültesi ve Ticari Bilimler Fakültesi eğitimi alanında Türkiyenin önde gelen bir üniversitesidir.Bununla beraber Mühendislik ve Tasarım Fakültesi bölümleri de Türkiyenin saygın fakülteleri arasındadır.Okulun taban puanları bir çok rakibine göre yüksektir.Eşit ağırlık alanında Hukuk, sayısal alanda Endüstri Mühendisliği en yüksek puanlı bölümleridir. İTİCU de yabancı dil eğitimi öncelikli olarak İngilizce'dir. Bunun dışında Fransızca, Almanca, İspanyolca, Çince ve Japonca yabancı dilleri eğitimide görülmektedir. İngilizce için öngörülen seviye ise TOEFL sınavından alınacak puan ile belirlenmektedir. 5 Fakülte 3 enstitü ve 1 adet meslek yüksek okulundan oluşmaktadır.
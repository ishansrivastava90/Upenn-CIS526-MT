Segons dades del cens dels EUA del 2000, hi havia 269.200 navajo purs, 6.789 barrejats amb altres tribus, 19.491 barrejats amb altres races i 2.715 barrejats amb altres races i altres tribus. En total, 298.197 individus. També copiaren dels espanyols i dels pueblo l'organització familiar en clans exogàmics i matrilinials, on l'home era l'hoste permanent en casa de la muller llevat si es divorciava. Però en ells la parella formava una llar independent, i el gendre i la sogra no es podien veure, ja que era tabú. Es regeixen per la descendència matrilinial, i la residència és més propera a la de la mare que a la de la sogra. Els germans de la mare podien prendre certes responsabilitats en l'educació de l'infant, del casament i les propietats de llurs nebots. L'herència és materna per tradició, però darrerament s'ha trencat per influència nord-americana. Antigament, tant el clan com els parents biològics podien reclamar les propietats del difunt. Hi ha 60 clans, i hom pertany al de la mare, però es considera emparentat amb el del pare. Cap navajo podrà prendre esposa d'un clan al que estigui emparentat. I encara que el cercle de prohibicions és llarg, molts clans són emparentats i el matrimoni entre aquells clans molt emparentats amb el grup de parentiu és totalment prohibit. Fins i tot avui dia, els clans regulen el patrimoni, l'hospitalitat i algunes cortesies protocolàries. Alguns clans són associats a les cerimònies. Hom també tenia certes obligacions vers els parents del clan patern i del clan matern, així com amb els clans emparentats per matrimoni, totes elles recíproques. Les bromes eren permeses a uns i altres no. El codi de conducta no estava relacionat amb el parentiu biològic. D'antuvi es vestien amb pells d’ant, amb ornamentacions i pèl solt sobre les espatlles. Després adoptaren dels pueblo la camisa curta semblant al poncho els homes, i robes blaves i negres les dones. El vestit navajo és de dues peces que s'uneixen per damunt de les espatllaes. Le dones duien bandes de color vermell brillant, que foren substituïdes en el segle XIX per bruses de pana o vellut molt amples amb camises de mànigues soltes que s'han emprat fins avui dia. Ambdós sexes es pentinen amb una cua de pèl a l'esquena a la manera dels pueblo. Més de 8.000 navajo marxarien cap a Bosque Redondo el 1864, i els principals cabdills, entre ells Manuelito, foren empresonats a Fort Sumter. Però el 1868 els fou concedit per un tractat 3,5 milions d'acres de la seva terra nadiua, i una delegació que visità Washington DC el 1874 també a conseguí que gairebé tot el seu territori originari els fou concedit en reserva. Però algunes terres les havien de compartir amb els hopi, llurs tradicionals enemics. Des del 1871 també acceptaren l'establiment dels trading post a la reserva. El març del 1973, Rosalind McClanahan aconseguí que el Tribunal Suprem dictés que l'Estat d’Arizona no podia recaptar impostos en terra navajo. El 1975, alguns militants de l’AIM hi protestaren pels abusos salarials, cosa que provocà que la Fairchild Electric Co marxés cap a Corea del Sud. Segons una Comissió Federal del 1975, el carbó provoca uns beneficis de 2,26 $/tona per a la companyia, però només uns beneficis de 15 a 20 centaus la tona pels indis, ja denunciat pel cap del consell tribal, Peter MacDonald. Aquestes denúncies tingueren respostes repressives. També, el 1985 funden l'emissora de ràdio «The voice of the Navajo Nation» a Window Rock, que emet les 24 hores en anglès i dineh, i que se sent a 20 estats. Dirigida per Tazbah McCullagh, també accepta publicitat en hopi i zuni. També s'edita el diari «Navajo Times», fundat el 1954 com a «Navajo Today», dirigit per Tom Afriso, germà d'un diputat a Nou Mèxic. Des de l'1 d'abril del 1997, el govern dels EUA pressionà 200 famílies navajo perquè abandonessin llurs terres i s'establissin a ciutats artificials de Tuba City i Sanders, on l'atur condueix a l'alcoholisme i al suïcidi. Els que s'hi quedaren, havien de signar un leasing amb les autoritats federals pels quals, durant 75 anys, no poden estendre llurs activitats agrícoles fora d'un perímetre de 13 acres al voltant de llurs cases d'adob, ni poden llogar les propietats, ni reparar-les o ampliar-les ni fer cap negoci dins d'elles. Tampoc podran fer cap reclamació sobre llurs terres sagrades ni enterrar-hi els morts, la qual cosa es considera un gran atemptat contra la tradició navajo. Això ha provocat el desplaçament de 12.000 navajo, però 200, dirigits per Roberta Blackgoat, es resisteixen. Aquests fets són relacionats amb els de Big Mountain, que han provocat que tinguin conflictes de terres amb els hopi.
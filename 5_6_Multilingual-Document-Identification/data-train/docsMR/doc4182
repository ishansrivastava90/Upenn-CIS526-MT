Slaget ved Visby fandt sted på Gotland den 27. juli 1361 og var et af de blodigste slag i nordisk historie rettet mod bondebefolkningen af en professionel hær. Under ledelse af den danske konge Valdemar Atterdag besejrede og udryddede en dansk hær al modstand uden for Visbys bymure, og op imod 1800 af de omkring 2000 mænd i den gotlandske bondehær blev dræbt. Gennem de næste tyve år havde Valdemar møjsommeligt bragt mere og mere land tilbage under den danske krone. Ét for ét blev landpantene indløst hos holstenerne, og det krævede mange penge. Den største sum penge fik han da han i 1346 solgte Estland til Den Tyske Orden, også kaldet Mariaridderne, for 10.000 mark sølv. Estland havde været dansk siden 1219, men pengene skulle bruges til at købe Jylland og Øerne tilbage og til at lønne kongens soldater. Samlingen af riget gik ikke altid lige fredeligt for sig. Til tider var der snarere tale om en borgerkrig end om fredsommeligt opkøb af land, og Valdemar holdt sig ikke tilbage fra at skære ører og næser af sine fjender, ligesom han ofte hellere lagde sine egne områder øde, end han lod fjenderne få glæde af dem når de erobrede dem. Det var således i et fattigt og hærget land at Valdemar kunne indgå et forlig og en våbenhvile med de jyske stormænd i 1353, men allerede i 1357 måtte han igen kæmpe mod dem. Efter at have vundet et afgørende slag på Fyn stod Valdemar dog stærkest, og kampene kunne afsluttes ved at kongen underskrev "Landefreden" ved danehoffet i 1360. Men kong Magnus regerede over et rige der efter Den Sorte Død og en mislykket korstog i 1348 var næsten lige så splittet og økonomisk svækket som det danske havde været - særligt efter at kongesønnen Erik Magnusson startede et oprør i 1356. Ved at blande sig i de interne svenske opgør kunne Valdemar overtage både Helsingborg, Malmø – og derefter hele Skåne – næsten uden modstand. Torsdag den 22. juli 1361 opdagede vagtstyrken på Stora Karlsö en dansk flåde med kurs mod næsset Kronvall fyrre kilometer syd for Visby. Der blev tændt bavneblus som varsel for gotlænderne der allerede var blevet advaret mod et muligt angreb med et brev fra kongen i Sverige. Flåden fortsatte nordover langs kysten mod Västergarn, men stoppede uden for Fröjel hvor troppene blev sat i land uden for Klinteholm. Efter en mindre træfning ved Fjäle Myr kunne den danske hær sætte kursen mod den rige Visby. Bønder og borgere kom ikke altid lige godt ud af det med hinanden. Visbys 10 meter høje mure blev således mest bygget for at byen kunne forsvare sig mod bønderne, og de stærkeste forsvarsværker vendte mod land, ikke mod havet. Da danskerne kom til syne ved Visby, kunne borgerne stå på murene og se en håbløs kamp tage sin begyndelse. En hastigt forsamlet bondehær stod klar uden for portene for at forsvare øen – muligvis søgte de endda ligefrem beskyttelse inden for murene, men blev nægtet at komme ind. De var klædt i gamle slidte rustninger og bevæbnet med hvad der var for hånden da der blev kaldt til våben. Mange af dem var gamle, børn eller krøblinge. Ved Visby, langs østmuren mellem østporten og byporten, havde bondehæren samlet sig med mellem 1.800 og 2.000 mand for at forsvare byen. Den havde syv porte i en stærk mur som dog flere steder ikke var bygget færdig. Folk fra det sydlige Gotland blev placeret mod nord, mens folk fra nordsiden måtte forsvare de sydlige porte, og på midten omkring hovedporten og østporten stod størstedelen af bondehæren bag en vold. Det var således garvede veteraner som var mere end vant til krig og død, og de førtes af erfarne krigere som kong Valdemar selv, hans søn Kristoffer, hertug Erik af Sachsen, ridderne Claus Limbek og Henning Podebusk og hertug Valdemar Sappi af Sønderjylland. Svenske udgravninger mellem 1811 og 1930 har i 3 massegrave fundet i alt 1185 døde, og to grave er enten ødelagte eller endnu ikke undersøgte. Den nådesløse nedslagtning af bondehæren må have gjort det klart for Visbys borgere hvad der ventede dem hvis de gjorde modstand, for byportene blev nu åbnet for Kong Valdemar. Eller også var det en del af aftalen at porterne skulle holdes lukket for bønderne, men åbnes for den danske konge. Valdemar tog sig i hvert fald godt betalt. Ifølge sagnene skal han have stillet tre store ølkar op på torvet og krævet at indbyggerne skulle fylde dem med guld, sølv og andre kostbarheder. Muligvis er det ikke gået nøjagtigt sådan for sig, men det er i hvert fald sikkert at byens indbyggere kom til at betale dyrt for deres liv og deres by. Som en ekstra ydmygelse lod Valdemar endda en del af byens mur rive ned – måske som en symbolsk handling, måske for at sikre, at han når som helst kunne komme igen og kræve flere penge. Og selvom det fortælles at Valdemar kunne sætte en forgyldt gås på toppen af Gåsetårnet i Vordingborg for at håne sine fjenders manglende evne til at enes indbyrdes, lykkedes det dem dog i nogen grad at sætte en stopper for den danske konge og hans hærs erobringer. Indtil sin død i 1375 havde han nok at gøre med at forsvare riget, og først hans datter, Margrethe I, fik for alvor sluttet fred i Norden og gjort Danmark til senmiddelalderens dominerende magt i Nordeuropa.
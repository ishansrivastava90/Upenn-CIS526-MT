Så som i himmelen, 2004 av Kay Pollak med Michael Nyqvist, Frida Hallgren och Lennart Jähkel m.fl. Daniel Daréus är en världsberömd dirigent och kompositör. Till följd av sitt stressiga liv drabbas han av en hjärtinfarkt och bestämmer sig för att dra sig tillbaka. Han köper skolhuset i sin barndomsby Ljusåker och flyttar dit, besluten att bryta med sitt tidigare liv. När han besöker livsmedelsbutiken för första gången får han se hur kassörskan Lena sitter och gråter. Hon torkar dock snabbt tårarna och ger Daniel ett kassettband som hon ber honom lyssna på. Han besöker också järnaffären för att köpa en cykel. Butiksägaren Arne säljer honom en 24-växlad cykel till ett bra pris mot ett halvt löfte att komma och lyssna på kyrkokören - Daniel är mannen som kan hjälpa dem inför vårkonserten. När kören träffas nästa gång är körledaren Siv upprörd över Arnes förmätenhet. "Det är faktiskt jag som leder den här kören!". När Daniel kommer sätter han sig längst bak och lyssnar när kören sjunger Stilla natt. När de sjungit färdigt berättar han att han råkade gå förbi och att "det är mycket som är fint". Kören verkar ha stora förväntningar på honom och den blyge Daniel störtar ut ur kyrkan. Vid luciafirandet träffar han Lena, klädd i luciadräkt, som frågar honom om han har lyssnat till bandet. Hon ler mot honom innan hon skyndar vidare. När han senare går förbi Gabriella och hennes make Connys hus är bråket i full gång. Daniel försöker ingripa men det slutar med att den upprörde maken tar fram geväret och skjuter efter honom. Hemma igen tar han fram ett gammalt fotoalbum och inser att Conny är en gammal klasskamrat. På söndagen tar han kontakt med prästen och ber att få den lediga kantorstjänsten, där det bland annat ingår att leda kören. Hans sätt att öva kören skiljer sig från vad körmedlemmarna är vana vid, till exempel genom kroppsövningar för att få körmedlemmarna att slappna av. När det är sex veckor kvar till vårkonserten börjar de till slut att öva sång. Conny dyker upp, berusad, och tvingar med sig Gabriella hem. Lena blir förbannad över att ingen vågar lyfta ett finger mot Conny. Våren börjar närma sig och Daniel har tagit ut sin cykel. Han står och håller sig mot en vedstapel när han träffar Lena som kommer på en häst. Han erkänner att han inte kan cykla så Lena hjälper honom. Efteråt stryker han henne över kinden och ler. När Inger kommer hem väntar en utskällning från hennes make Stig. Hans anklagelser om att hon har syndat slutar i ett stort gräl om syndens existens. När han kräver att hon ber Gud om förlåtelse plockar hon fram Stigs porrtidningar, gömda bakom böckerna i bokhyllan. Hon har bestämt att inte längre stillatigande lyssna på Stigs hyckleri. På natten ligger de med varandra för första gången på mycket länge, men på morgonen efter förklarar Stig att det som hände dagen innan aldrig har hänt. Före högmässan söndagen efter berättar Daniel att han har skrivit en sång som Gabriella ska framföra. Hon är rädd och vill inte först men ger med sig. Hon varnar honom för Conny som har sagt att han tänker skjuta Daniel. Efter högmässan varnar prästen Daniel för att ge sig i lag med de kvinnliga medlemmarna i kören. Han har nämligen förstått att Ingers nyblivna frimodighet hänger ihop med Daniels närvaro i byn. Lena hjälper Daniel med cyklandet. "Nu har vi känt varandra i 145 dagar", säger Lena plötsligt och kysser honom. Vid nästa körövning vill inte Gabriella längre sjunga solostämman. Det slutar med bråk mellan Arne och Holmfrid. Arne hade mobbat Holmfrid under en lång tid. Vid vårkonserten blir dock Gabriellas sång en stor succé, kören får nya medlemmar och till och med Holmfrid får en komplimang. Men när Gabriella kommer hem åker hon på stryk igen. Några dagar senare förlorar Daniel tjänsten som kantor. Prästen vill inte förklara exakt varför, bara att det kommit in anmälningar från församlingens medlemmar. Inger inser dock att det är för Stigs högst privata skäl som Daniel har fått sparken. När kören får veta det på söndagen och att Daniel har "utnyttjat sin ställning" reser sig alla och lämnar kyrkan. Repetitionerna flyttar till skolhuset. Lena vill dock veta om det verkligen inte ligger något bakom allt snack. Hon har haft otur i kärlek förut och vill inte bli lurad en gång till. "Ni får åka till Österrike utan mig!" förklarar hon och stormar ut ur huset. Daniel rusar efter och försäkrar att det bara är påhitt. Lena följer med honom tillbaka till körövningen. En dag kommer Lena hem till Daniel. Hon visar honom den målade ängeln på väggen som hennes morfar en gång målade. "Du behöver inte vara rädd, Daniel" säger hon och går. Daniel åker till prästgården. På sitt kontor sitter Stig, orakad och omgiven av spritflaskor. Han tar fram ett gevär som han riktar mot Daniel. Han anklagar Daniel för att ha tagit ifrån honom allt innan han börjar gråta. Gråten övergår i ett astmaanfall. Daniel badar i forsen när Conny dyker upp och börjar misshandla honom. Misshandlad och blodig förs han till skolhuset av Inger, Lena och Gabriella. Conny anhålls av polisen och när Gabriella träffar honom på polishuset förklarar hon att det är slut dem emellan. Dagen för avresan har kommit och hela kören åker sjungande iväg i bussen. Framme i Österrike känner sig Lena avundsjuk när hon får se Daniel omgiven av kvinnliga beundrare. Daniel träffar sin manager och förklarar att han har kunnat uppfylla sin dröm och inser nu att han är älskad. Han går upp till Lenas rum och förklarar att han älskar henne. Han kysser henne och sedan hamnar de i säng med varandra. Daniel är ute och cyklar och glömmer bort tiden. Kören samlas på scenen i konserthuset. När Daniel ser vad klockan är skyndar han sig tillbaka. Plötsligt känner han av sitt svaga hjärta och stapplar in på en toalett. Ute på scenen improviserar kören fram något som snart även publiken stämmer in i. Sittande på golvet dör Daniel i en ny hjärtinfarkt, omgiven av sången från den kyrkokör han har lett i ett halvår. Enligt Kay Pollak så ska man själv bedöma om han dör eller om han överlever. Enligt många så hittar han bara sig själv.
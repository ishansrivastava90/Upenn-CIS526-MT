Mostná je ulica v Žiline. Mostná  ulica je vlastne časť štvorpruhového prieťahu Cesty I/18 mestom. Začína sa pri mimoúrovňovej okružnej križovatke Rondel  a končí pri križovatke s Ul. Vysokoškolákov, kde pokračuje ďalej ako Nemocničná ulica. Prechádza intraviláne mesta cez sídlisko Hliny, a preto je  takmer celý úsek zapustený pod úroveň okolitého terénu a pri mimoúrovňových križovatkách sú vybudované protihlukové steny. Po  celom úseku sa križuje mimoúrovňovo s ostatnými mestskými komunikáciami. Neďaleko od okružnej križovatky Rondel sa nachádza významná križovatka cesty I/18 s cestou I/64 do Prievidze s niekoľkými vetvami a rôznych úrovniach. V križovatke je vybudovaná aj lávka pre chodcov. Do tejto križovatky prichádza aj diaľničný privádzač Lietavská Lúčka - Žilina ako cesta I/64. Nasleduje mimoúrovňová križovatka s Komenského ulicou, kadiaľ premáva trolejbusová doprava. Mostná ulica je v tomto úseku vedená mimo úrovne terénu a z nej vychádzajú z oboch strán výjazdové vetvy na Komenského ulicu a smerom ku križovatke Košická je aj vjazd na Mostnú ulicu. V ďalšom úseku je vybudovaná široká lávka pre peších a cyklistov, ktorá prirodzene nadväzuje na Ulicu Antona Bernoláka. Ďalej vychádza Mostná ulica zo zárezu a prechádza okrajom Bôrického parku. V tomto úseku  prechádza ponad Bôrickú cestu  a Tajovského ulicu, kadiaľ je vedená trolejbusová doprava z centra na sídlisko Solinky.  Mostná ulica končí pri križovatke s Ul. Vysokoškolákov, odkiaľ pokračuje ako Nemocničná ulica. Mostná ulica, pomenovaná podľa množstva križovatiek a mostov, je súčasťou mestskej okruhovej komunikácie, ktorá v priemere asi dva kilometre obchádza centrálnu zónu. Táto štvorpruhová, miestami viacpruhová komunikácia, mimoúrovňovo križuje všetky mestské komunikácie a lávky pre peších s výnimkou križovatky Košická. Na ňu sa pripájajú cesty od Bratislavy, Prievidze, Popradu, Ostravy, Terchovej a miestne komunikácie. Na viacerých miestach sa križuje so železničnými traťami. Je jedinou mestskou okruhovou komunikáciou na Slovensku. Mostná ulica je pomenovaná Ing. Jurajom Popluhárom, ktorý dal ešte pred rokom 1989 vyše dvesto nových názvov ulíc v pričlenených mestských častiach a  v priemyselných zónach. Názvy ulíc súviseli s novým linkovým vedením MHD a prípravou výstavby trolejbusovej dopravy v Žiline.
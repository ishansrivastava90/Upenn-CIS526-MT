Bunten St. Louis-ban született 1949-ben, ám középiskolás korában Arkansasba, Little Rock-ba költöztek. Itt kezdett el először hobbiszinten foglalkozni a számítógépekkel, főként szöveges játékokat írt. 1978-ban jelent meg csapatának, az Ozark Software-nek első játéka Apple II-re, ez volt a tőzsdeszimulátor "Wheeler Dealers". A játékhoz egyedi kialakítású kontrollert is mellékeltek, amely jelentősen megemelte a termék árát, amellett a témaválasztás sem volt túl szerencsés - így esett, hogy a játék mindössze 50 példányban fogyott el. Ezután újabb játék fejlesztésébe, a szöveges amerikai futball-szimulátorba, a "Computer Quarterback"-be kezdtek. A játékot az SSI adta ki, és ez hozta meg először a népszerűséget Buntennek. Ez felkeltette egy üzletember, név szerint Trip Hawkins érdeklődését, aki a teljes fejlesztői szabadság és egyéb kedvezmények ígéretével elcsábította Buntent épp akkor alapított, Electronic Arts nevű cégéhez. Első játéka a cégnél az eredetileg Atari 800-asra írt M.U.L.E. volt, mely hatalmas sikerének köszönhetően Commodore 64-re is megjelent. A játékban egy ismeretlen bolygót kellett kolonizálni, robotok segítségével, megküzdve a zord körülményekkel és egymással. Második programja a "Seven Cities of Gold" lett, mely üzletileg is hatalmas siker volt. Kizárólag egyszemélyes játékmódban működött, témája pedig az Újvilág meghódítása volt. Ekkoriban Bunten az Avalon Hill klasszikus társasjátékát, a Civilizationt szerette volna számítógépre vinni, de helyette az EA a Seven Cities of Gold folytatását várta el tőle. Így készült el a "Heart of Africa", mely szintén nagy siker lett. Ezután következett a kizárólag többjátékos módra kihegyezett, társasjáték-kártyajáték kombinációval fémjelzett, és hatalmasat bukott Robot Rascals, mely mindössze 9000 példányban kelt el. Ennek köszönhetően az EA részéről megfogalmazódott az elvárás egy új M.U.L.E. felé. Bunten ígéretet tett arra, hogy megkezdi kutatásait a témában. Ennek végeredménye lett az 1988-as Modem Wars, mely első PC-re írt játéka volt, és gyakorlatilag az első igazán népszerű multiplayer játék is. Bunten ezután otthagyta az EA-t, és átigazolt a MicroProse csapatához, ahol Sid Meierrel közösen ugyanazt a témát, a Civilizationt szerették volna játékká formálni. Végül Bunten engedett, és helyette egy másik társasjátékból, az Axis&Allies-ból csinált nagyszerű stratégiai játékot, ez lett a Command HQ. A játék nagy siker lett, akárcsak folytatása, az 1992-es Global Conquest. Ezután Bunten eltűnt a nyilvánosság elől. Még ugyanabban az évben nem-átalakító műtétet végeztek rajta, és már mint nő jelent meg az 1993-as Game Developers Conference-en. Később állítólag megbánta ezt a döntését. Soha többé nem tért vissza a klasszikus játékfejlesztői világba, helyette először kifejezetten női játékosokat megcélzó kutatásokban vett részt, majd Warsport néven modernizálta és az internetre portolta a Modem Warst. A M.U.L.E. internetre portolása közben érte a hír, hogy valószínűleg erős dohányzása miatt tüdőrák alakult ki nála. Még átvette 1998-ban a Game Developers Conference életműdíját, de pár hónapra rá elhunyt.
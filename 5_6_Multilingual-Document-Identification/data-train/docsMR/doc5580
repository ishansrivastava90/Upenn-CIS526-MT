Demoscene, bir bilgisayar sanatları alt kültürüdür. Temelinde interaktif olmayan, bilgisayarda gerçek zamanlı olarak görsel ve işitsel sunumlar yapan demo üretimi yatar. Bir demo’nun asıl amacı sanat, müzik ve programlama yeteneklerinin sergilenmesidir. Demolarla ve demo efektleriyle benzerlik gösteren ilk bilgisayar programları “display hacks” denen programlardır. Bunlar 1950’lerin başına kadar uzanırlar. Demoscene kültüründe demolar cracker’ların, kopya korumasını kaldırdıkları programlara ekledikleri kendi imzaları olan crack ekranlarıyla ve crack intro’larla başladı. Crack ekranları ilk defa Apple II bilgisayarlarda 1970’lerin sonlarında 1980’lerin başlarında ortaya çıkmıştır. Bunlar ilk zamanlarında cracker’ı ya da ekibi tanıtan düz yazıdan başka bir şey değildi. Ama giderek bu sabit görüntülerin yerini daha etkileyici görünümlü, animasyon efektli ve müzikli tanıtımlar almaya başladı. Bir süre sonra crack grupları korsan programdan bağımsız tek başına çalışan intro’lar üretmeye başladılar. Önceleri mektup, mesaj gibi isimlerle anılan bu yazılımlar daha sonraları demo olarak adlandırılmaya başlandı. 1986 yılında şimdileri demoscene olarak bilinen hareket doğmuş oldu. C64 kökenli Hollanda’lı gruplar, 1001 Crew ve The Judges ilk demo grupları olarak ifade edilir. Birbirleriyle yarışırken orijinal grafikli ve müzikli saf demolar ürettiler. Bunu yaparken donanım hilelerini kullandılar. O sıralarda diğer grupların demoları İngiltere’deki Compunet sunucularında dolaşmaya başlamıştı. Demoscene, grupların ya da bireylerin teknik ve artistik becerilerini karşılaştırdıkları yarışma ağırlıklı bir alt kültürdür. Günümüzde compo denen bu yarışmalar demo partilerinde yapılıyor. Bazıları ise online oluyor. Önceleri en iyi kodcular, müzisyenler, grafikerler ve demolar, diskmags isimli yazılımlarda listelenirdi. Ama listelere ilgi 1990’larda azaldı. Ziyaretçilerin belli kriterlere oy vermesini sınırlayan kurallar yoktur. Ziyaretçi kendini en çok etkileyen, en beğendiği şeye oy verir. Eski demolarda programlama teknikleri önemli sayılırdı. Aradan geçen yıllarda ilgi teknik becerilerden görsel-işitsel etki gibi artistik değerlere kaydı. Demo partisi, demo yapanları bir araya toplayıp birbirleriyle yarışmalarını sağlayan olaydır. Tipik bir demo partisi bir hafta sonu boyunca durmaksızın sürer. Ziyaretçilere sosyalleşmeleri için bolca zaman sağlar. Yarışmalarda genellikle projeksiyon cihazları ve büyük hoparlörler kullanılır. Yılda tahminen 50 partiyle en fazla demoscene partisi Avrupa kıtasında yapılır. ABD’de ise yaklaşık sadece bir düzine parti yapılır. Tüm dünyadan ziyaretçi çeken Breakpoint ve Assembly gibi uluslararası partiler olmasına rağmen çoğu parti sadece tek ülkeye hitap eden yerel partilerdir. Demoscene, PC, C64, ZX Spectrum, Atari, Amiga, Dreamcast, Game Boy Advance gibi birçok platformda hala var. Platform çeşitliliği demoların karşılaştırılmasını zorlaştırıyor. Demoların sınıflandırıldığı çeşitli kategoriler var. En yaygın kategoriler demoların boyutunun 65536 byte ile sınırlandığı 64K ve 4096 byte ile sınırlı 4K kategorileridir. Tipik bir demo bir demoscene grubu tarafından yaratılır. Bazı grupların düzinelerce elemanı olmasıyla övünmesine rağmen, bir demo üretimi için gereken eleman sayısı nadiren 10’u geçer. Demoların, sanatın pek bilinmeyen şekli olmasına rağmen bilgisayar oyun endüstrisine ve yeni medya sanatları üzerinde etkisi olmuştur. Pek çok Avrupa’lı oyun programcısı, grafikeri ve müzisyeni demoscene kültüründen gelmiştir ve tekniklerini, felsefelerini o zamanlarda geliştirmişlerdir. Max Payne oyunlarıyla tanınan Finlandiya’lı Remedy Entertainment firması Future Crew isimli PC grubu tarafından kurulmuştur. Çalışanlarının çoğu zamanında demoscene ile uğraşmış ya da hala uğraşan kişilerdir. Demoscene’in kısıtlı özelliklere sahip donanımda inanılmaz şeyler yaratma ruhu günümüzde hala yaşıyor. İşlemci gücü, belleği kısıtlı olan avuç içi oyun konsolları ve cep telefonları için birçok demoscener oyun geliştiriyor. Demoların bir sanat formu olarak tanınırlığını arttırmak için çeşitli denemeler yapıldı. Örneğin demo gösterileri, demo galerileri, demoscene ile alakalı kitaplar, TV programları.

Rambouillet-forhandlingerne fandt sted i februar og marts 1999 på slottet Rambouillet sydvest for Paris - i samme retning som, men noget længere væk end Versailles. Forhandlingerne drejede sig om Kosovos fremtid og kom i stand på initiativ af bl.a. USA, England og Frankrig. Det angivelige formål med forhandlingerne var at bringe Serbien og Kosovo albanerne på talefod og til at indgå en aftale om, at Kosovo skulle have vidtgående autonomi, men ikke uafhængighed, og at der skulle etableres et styre, hvor de etniske grupper respekterede hinanden. I betragtning af hændelsesforløbet er det en udbredt opfattelse, at amerikanerne, der blev ledet af udenrigsminister Madeleine Albright antog, at forhandlingerne ikke ville føre til et positivt resultat, og at der derfor samtidig inden for NATO foregik intense forberedelser til en militær aktion. På den anden side blev der lagt et betydeligt pres på begge de to delegationer, muligvis mest på den albanske. Hensigten skulle være, at en intervention bedre kunne forstås, når de forurettede tydeligt havde accepteret det politiske grundlag. Den serbiske delegation bestod dels af repræsentanter for Serbien, dels af repræsentanter for Kosovo serberne og for nogle af de etniske mindretal, der havde orienteret sig for serberne og imod albanerne. Den albanske delegation bestod af repræsentanter for forskellige af de politiske grupperinger, således deltog Ibrahim Rugova, Hashim Thaçi og Veton Surroi. Blandt dens rådgivere var den tidligere amerikanske ambassadør i Tyrkiet Morton Abramowitz. Nogle Kosovo albanere frarådede en deltagelse i forhandlingerne, mest kendt er Adem Demaçi, der foretrak direkte forhandlinger mellem serberne og albanerne. Deltagerne fra USA m.v. gik til skiftevis møder med parternes delegationer, og parterne mødtes aldrig direkte. Drøftelserne blev genoptaget i en kort periode fra 15. marts 1999 til 18. marts 1999, hvorefter den albanske side - under stærkt pres fra bl.a. Madeleine Albright -accepterede aftaleforslaget, hvorimod den serbiske side forlangte en meget stor del, måske omkring 3/4 ændret. Herefter blev drøftelserne standset. En uge senere - 24. marts - påbegyndte NATO den militære intervention. Nogle af de mest centrale punkter i aftaleoplægget genfindes i aftalen umiddelbart efter krigens ophør og i den efterfølgende tiltrædelse heraf i Sikkerhedsrådet ved resolution 1244. Således fastholdes konceptet om, at Kosovo skal have vidtgående autonomi, men ikke uafhængighed - og at de endelige vilkår skal aftales gennem forhandlinger på et senere tidspunkt. Milosevic m.fl. regnede imidlertid forkert. Den militære intervention blev gennemført, der kom kun et behersket antal protester i NATO-landene, og hverken Rusland eller Kina var særligt energiske for at forhindre aktionen. Når omfanget af protester ikke var større, skyldtes det formentlig, at mange borgere var dybt berørte af TV-indslag om den omfattende flygtningestrøm ud af Kosovo til Albanien og Makedonien, og af mange beretninger om serbiske enheders voldsomme overgreb på de flygtende.
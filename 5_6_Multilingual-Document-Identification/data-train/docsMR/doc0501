Náplní hry je správa základen X-COM a řízení bojových operací jednotek této organizace. X-COM je organizace speciálních sil, která analyzuje, monitoruje a potlačuje aktivitu nepřátelských mimozemských sil, které se snaží ovládnout planetu Zemi. Hra je spuštěna v režimu Geoscape, ve kterém hráč vidí mapu zeměkoule s polohami svých a nepřátelských základen, stíhaček a odhalených UFO, včetně UFO sestřelených a těch, které přistály. Do módu Battlescape je přepnuta, pokud dojde k pozemnímu boji. Základna je nejdůležitějším místem ve hře, X-COM jich může mít až osm. Odtud jsou koordinovány výpady proti cizáckým plavidlům, řízen výzkum nebo konstrukce nových zbraní a stíhaček. Základnu je ovšem nutné v průběhu času rozšiřovat, stavět nové laboratoře pro nové vědce, dílny pro inženýry, obytné buňky pro všechen personál, radarový systém pro detekci UFO a raketovou obranu proti proti případným útokům. Průzkumem vybavení UFO se lze též dozvědět o způsobu života cizáků. Do režimu Battlescape je hra přepnuta, kdykoli dojde k boji muže proti muži, tedy když X-COM přistane u havarovaného UFO, UFO sedícího na zemi nebo terorizovaného města, dále když X-COM napadne cizáckou základnu nebo naopak cizáci napadnou základnu X-COM, a také při pokusu zničit primární základnu cizáků. Vojáci mají mnoho atributů, jako počet časových jednotek, přesnost střelby, postřeh, přesnost hodu, zdraví, odvahu, morálku, počet smrtelných zranění. Každý voják má na začátku hodnost „zelenáč“ a za bitvy, kterými prošel, může být postupně povýšen až na plukovníka, čímž jeho vlastnosti vzrostou. Před tím, než je možné se s cizáky utkat v poli, je většinou nutné zastihnout UFO na zemi nebo je sestřelit. Zpočátku jsou k dispozici pouze obyčejné stíhačky a lehce obrněný transportér. Postupem času však vědecký výzkum umožní vývoj mnohem rychlejších a silnějších strojů, které mohou úspěšně napadat i velká UFO. Hra umožňuje zobrazit si grafy, například aktivita UFO v různých regionech za jednotlivé měsíce. To dává hráči návod, kam vysílat hlídkové lety. Hra skončí neúspěchem, pokud rada členských států dva měsíce po sobě oznámí, že je s činností X-COM výrazně nespokojena, dále když se X-COM příliš zadluží, když cizáci dobudou všechny základny X-COM nebo při neúspěšném pokusu o zničení primární základny cizáků.
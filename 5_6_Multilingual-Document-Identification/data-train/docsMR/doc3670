১৯৪৮ সাল থেকে ১৯৮৯ পর্যন্ত সাম্যবাদীরা হাঙ্গেরীয় সরকার ব্যবস্থার সর্বত্র নিয়ন্ত্রণ প্রতিষ্ঠা করে।সাম্যবাদী দলের প্রধান ছিলেন দেশের সবচেয়ে ক্ষমতাধর নেতা। ১৯৮০-র দশকের শেষভাগে জনগণের চাপের মুখে দেশের নেতারা বিরোধী দল গঠনের সম্মতি দেন। ১৯৮৯ সালে সাম্যবাদী দল ক্ষমতা ছেড়ে দেয় এবং নাম বদলে হাঙ্গেরীয় সমাজতান্ত্রিক দল রাখে। এর কিছু পরে হাঙ্গেরির আইনসভা ১৯৪৯ সালের সংবিধান সংশোধন করে একটি বহুদলীয় সংসদীয় গণতন্ত্র প্রবর্তন করে যেখানে জনগণের ভোটে প্রতিনিধিরা নির্বাচিত হবেন। এই সংবিধান সংশোধনের মধ্য দিয়ে হাঙ্গেরি একটি স্বাধীন গণতান্ত্রিক রাষ্ট্র হিসেবে আবির্ভূত হয়। হাঙ্গেরিতে রাষ্ট্রপতি হলেন রাষ্ট্রের প্রধান। আইনসভার সদস্যরা এক গোপন ভোটে তাঁকে পাঁচ বছরের জন্য নির্বাচিত করেন। রাষ্ট্রপতি পরপর দুই মেয়াদের পুনর্নিবাচিত হতে পারেন। জাতীয় আইনসভার সদস্যরা প্রধানমন্ত্রী ও মন্ত্রীসভার সদস্যদেরও বাছাই করেন। প্রধানমন্ত্রী হলেন সরকার প্রধান। সাধারণত সবচেয়ে বেশি আসনপ্রাপ্ত রাজনৈতিক দলের নেতাই প্রধানমন্ত্রী হন। হাঙ্গেরির সংসদ দানিউব নদীর পূর্ব তীরে রাজধানী বুদাপেশ্‌ৎ শহরে অবস্থিত। এটি এক-কক্ষবিশিষ্ট আইনসভা। ৩৮৬টি আসনে প্রতিনিধিরা ৪ বছরের জন্য নির্বাচিত হন। এদের মধ্যে ১৭৬ জন সরাসরি স্থানীয় জেলা থেকে , ১২০ জন কাউন্টি ও মহানগরী তালিকা থেকে আনুপাতিক হারে এবং বাকী ৯০ জন পরোক্ষভাবে রাজনৈতিক দলগুলি থেকে নির্বাচিত হন। রাষ্ট্রপতির অনুরোধে জাতীয় সংসদ মন্ত্রীসভার সদস্যপদের নির্বাচিত করে। সুপ্রীম কোর্ট দেশের সর্বোচ্চ বিচারালয় এবং বুদাপেশতে অবস্থিত। ১৯৪৯ থেকে ১৯৮৯ পর্যন্ত হাঙ্গেরীয় সমাজতান্ত্রিক শ্রমিক পার্টি জাতীয় রাজনৈতিক ক্ষেত্রে প্রভাব বিস্তার করেছিল। ১৯৮৯ সালে এটি নাম বদলে হাঙ্গেরীয় সমাজতান্ত্রিক পার্টি হয়। বর্তমানে হাঙ্গেরীয় সংসদে এরা ছাড়াও মধ্যবর্তী, রক্ষণশীল, চরম ডানপন্থী অনেকগুলি রাজনৈতিক দল বিদ্যমান।
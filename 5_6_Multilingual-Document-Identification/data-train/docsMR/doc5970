Fiul unui ofiţer de infanterie, a urmat Liceul militar din Iaşi, apoi Şcoala de infanterie de la Botoşani.  La 19 ani, având gradul de sublocotenent, s-a aflat în focul luptelor de la Jiu, Nămoloasa, Corbu şi Mărăşeşti, din plutonul comandat de el la Mărăşeşti rămânând în viaţă doar şase soldaţi. Luptele aeriene pe care le-a urmărit în timpul războiului l-au făcut să-şi descopere vocaţia zborului. Cu toate intervenţiile de pe lângă medicii militari făcute de tatăl său pentru a-l ocroti de înrolarea în aviaţie, întâlnirea cu pilotul Nicolae Tănase, trecut prin urgiile războiului, a fost decisivă. “Nu ştiu ce va ieşi din tine, dar o primă condiţie e să iubeşti zborul! Te iau pe garanţia mea. Te fac pilot!”, ia spus acesta. În 1919, locotenentul Bănciulescu s-a ridicat pentru prima dată singur la manşa unui “Newport”, iar la 12 septembrie 1926, având rangul de căpitan, împreună cu mecanicul Ioan Stoica, la bordul unui Potez-XXV, pus la dispoziţie de compania francoromână de transport aerian, a decolat de pe aeroportul Le Bourget cu destinaţia Bucureşti, pentru obţinerea unui record de viteză. După parcurgerea unei distanţe de 1000 km într-un timp prin care, în mod evident, se stabilea un nou record, deasupra oraşului Linz, cerul a fost învăluit de ceaţă şi cu toate eforturile de a urca la o altitudine mai mare, avionul s-a izbit de o creastă a muntelui şi s-a prăbuşit. Mecanicul Stoica a fost strivit de motor şi a murit în drum spre spital, iar lui Bănciulescu i-au fost amputate picioarele datorită unei hemoragii care putea să-i fie fatală. După zile şi nopţi chinuitoare petrecute în spitalele din Cehoslovacia, România şi Germania, după marele efort de a se obişnui cu mai multe rânduri de proteze, cu ajutorul comandantului său Gheorghe Negrescu şi a prietenului Mihai Pantazi, dorinţa de a auzi zgomotul motoarelor de avion şi de a pilota cu proteze i s-a îndeplinit. Pentru prima oară în practica mondială, Gheorghe Bănciulescu cu picioarele amputate a condus un avion. Acest lucru s-a petrecut în iulie 1927, şi pentru acest fapt, în octombrie acelaşi an, Aerodromul Băneasa, unde mii de spectatori, printre care şi soţia sa, au urmărit acrobaţiile lui aeriene. Cu acea ocazie a aflat că soţul său zboară din nou, cu toate că, înainte de miting îi promisese că nu se va mai urca niciodată în carlinga unui avion. Raidurile aeriene de lungă durată au fost începute în 1933, la şase ani după tragicul accident din Valentin Bibescu, a fost ales şi Gheorghe Bănciulescu care, împreună cu telegrafistul şi mecanicul, doi coechipieri experimentaţi, a primit cel mai modern avion francez, un Potez-9 AB cu două motoare. La 13 martie 1935, şi-au luat zborul în lungul şi temerarul raid pe ruta Marsilia – Napoli – Tunis – Bengazi – Tripoli – Wadi – Haifa – Kartoum – El- Fasher – Bangossou – Atbara – Cairo. Au avut de înfruntat o căldură pe cât de sufocantă, pe atât de epuizantă, şi nisipul care, ridicat în trombă la mari înălţimi, ar fi putut să le distrugă motoarele. Cu toate că au depăşit cu bine capcanele Africii şi au aterizat la Cairo, Bănciulescu, extenuat de o gripă tropicală, cu febră şi delir, n-a reuşit să învingă boala şi, chinuit şi epuizat, s-a stins din viaţă la 12 aprilie 1935, la vârsta de numai 37 de ani. Corpul său a fost adus în ţară şi înhumat la Cimitirul Bellu. A fost trecerea fulgerătoare în nefiinţă a lui Gheorghe Bănciulescu, primul pilot din lume care a zburat cu proteze în loc de picioare. Al doilea a fost rusul Aleksei Maresiev, urmat de Games Bader, căpitan englez în al doilea război mondial.

Varhaisimmat asukkaan Kittilään ovat tulleet pronssi- ja kivikauden raja-ajalta, 3500-3000 vuoden takaa. Löydetyt esineet viittaavat etelästä tulleeseen asutukseen ja suomalais-ugrilaiseen kulttuuriin, mutta eräät Lapin alueelta löydetyt luurangot antavat aiheen olettaa, etteivät he olleet saamelaisia. Talvisin Lapissa on ajettu myös poroilla ja luonteenomaisin lappalaisten ajoneuvo on ollut ahkio eli pulkka. Myös rekiä ja kelkkoja on käytetty. Talvitiet merkittiin pilkoilla ja risuilla, tikoilla. Lyötteiden, kuoppien tasoittamiseen kuului myös talviteiden kunnossapito. Kittilän ensimmäinen suomalainen uudisasukas oli ilmeisesti Paavo Yletyinen, joka oli lähtöisin Savosta. Hänet oli lisätty Kemin Lapin verovoudin miesluetteloon vuonna 1619. Sirkan kylän ensimmäinen uudisasukas tuli Viennasta Tsirkkemin eli Sirkantin kaupungista. Sirkan kylän nimi juontuu kuitenkin Sirkka-järvestä joka on Itä-Hämeessä yleinen vesistön nimi ja tarkoittaa vedenkertymää. Pallas-Ounas huomattiin retkeilyalueena varsinaisesti Suomen itsenäisyyden alkuvuosina. Ensimmäisen kerran tuli auto Kittilään vuonna 1908 tai 1909. Se toi Nikulan Kievariin kaksi matkustajaa Rovaniemeltä. Linja-autoliikenne alkoi Kittilässä kun postiauto alkoi liikennöidä kerran viikossa vuonna 1923. Oikea kauppa Sirkkaan saatiin kun Kittilän Osuuskauppa perusti sivuliikkeen vuonna  1924. Tunturihiihto alkoi Lapissa varsinaisesti 1930-luvulla, mutta kerrotaan Levilläkin pidetyn hiihtokurssi jo vuonna 1906. Vuonna 1934 Suomen Naisten Liikuntakasvatusliitto järjesti kurssit Pallaksella, kaikkiaan neljä ryhmää, joissa oli yhteensä 48 osanottajaa. Neljä miestä kävi tutustumassa kursseihin ja Akseli Kaskela alkoi ajaa asiaa Hiihtoliitossa. Sen seurauksena perustettiin Hiihtoliiton alaisuuteen Tunturihiihtäjien kerho 4.10.1935. Pujottelu ja syöksyhiihto aloitettiin maassamme seuraavana vuonna Pallaksella. Tämä ”luikertelu” oli naisista niin hauskaa, että vain muutamat laskivat mäen suoraan alas. Luikertelua varten asennettiin 50 punaista lippuseivästä, mutta parhainta oli luikerrella tunturikoivujen välistä. Vuonna 1936 järjestettiin jo 20 hiihtokurssia, yhteensä 426 osanottajaa. Kurssit järjestettiin Pallaksella, Salla-Rohmoivalla ja Levillä. ”Lapissa, Kittilän perukoilla, on unohdettu Sirkan kylä. Kylä on aivan liian lähellä voidakseen vetää matkailijoita tuntureilleen. Kylään pääsee posti- ja matkailija-autoilla kesällä joka päivä. Kylässä on hyvin varusteltu osuuskauppa ja täysihoitoa saa Sirkan kylän majatalossa. Sirkan kylän tuntureilla saa kovat huilut. Näistä tuntureista pitäisi tulla koko kansan tunturit. Sinne voisi vähänvarainenkin lomanviettäjä matkustaa. Sirkan kylä ei mukavuuksia tarjoa, mutta se ei myöskään rasita liikaa rahapussia ja toimeen siellä voi kuitenkin tulla vaativinkin tunturimatkailija.” Sirkan kylän matkailu sai alkunsa opettaja Eeva Lehtisalon toimesta. Hän vieraili vuonna 1936 Etelä-Suomessa ja kehui Sirkan tuntureita ja hiihtomahdollisuuksia. Etelässä virinneen kiinnostuksen takia Sirkan kylässä järjestettiin 12 naiselle palvelukurssi jossa opeteltiin ruuanlaittoa ja miten kohdella matkailijoita. Ensimmäiset matkailijat tulivat kevättalvella 1937. Miehillä oli golfhousut ja naisilla hamehousut sekä puolitakki. Sukset olivat koivua, mutta seuraavana vuonna oli joillakin jo hienot hikkorisukset. Heidät haettiin hevosilla Kittilästä koska teitä ei talvella aurattu. Kirkonkylästä Sirkkaan hiihtäjät vedättivät itsensä narussa hevosen perässä. Turistit olivat tyytyväisiä kyläläisten palveluun ja kyläläiset vieraisiinsa. Kaunis Sirkan kylä huomattiin myös elokuva-alalla ja keväällä 1939 Suomi-Filmi filmasi Juhani Tervapään ”Vihreää kultaa”, ohjaajana oli itse Valentin Vaala. Sotien alkaessa sirkkalaiset joutuivat evakkoon. Turismi oli keskeytynyt sodan vuoksi, mutta alkoi jälleen elpyä aikojen vakiinnuttua. Kotimajoitusta alettiin pitää muutamassa talossa. Nämä majoittajat antoivat matkailijoille täysihoidon johon kuului aamiainen, lounas, päivällinen, iltapala ja sauna joka päivä. Kapulahissi osoittautui pian liian pieneksi ja heikkotehoiseksi etenkin pääsiäisen aikoihin joten se purettiin alkuvuodesta 1968 ja tilalle tuli Dobbelmayer-yhtiön suomalaisedustajan toimesta kombihissi eli Koutalaen hissi. Uuden hissin kapasiteetti oli  talvella 1.000 henkilöä/tunti ja kesäisin 250 henkilöä/tunti. Samanaikaisesti rakennettiin hissin ala-asema jonne tuli lipunmyynti, kioski, kahvila ja välinevuokraamo. 1968 laskettelurinteen toiseen reunaan rakennettiin myös pienempi harjoitushissi Kisurahissi. Rinneyhtiön käyttöön hankittiin Ratrac-merkkinen rinteentamppaustraktori, joka oli ensimmäinen laatuaan Suomessa. Vuonna 1974 perustivat Martti ja Ritva Kuusisto Levin Loman Tenho ja Raili Hietikon kanssa. Reino Aarikka aloitti Lomarin vuonna 1975. Lomamökkien ja osakkeiden rakentaminen aloitettiin Leville 1970-luvun loppupuolella. Sirkan majoituskapasiteetti oli vuonna 1976 jo 997 vuodetta. 1980 aloitettiin Levillä kolmannen hiihtohissin Marjalaen rakennustyöt. Keväällä rinneyhtiö työllisti jo kuusi henkilöä. Vt. toimitusjohtajaksi valittiin Markku Mäkitalo, joka käytännössä oli hoitanut yhtiötä ensimmäisestä keväästä lähtien. Laskettelukausi kesti jo 3.1 - 4.5. välisen ajan. Rinnettä voitiin pitää myös iltaisin auki, kun Eturinteen vasen puoli valaistiin.  Eturinteiden läheisyyteen rakennettiin myös kahvila ja grilli sekä asunto hiihdonopettajille. Kittilän lentokenttä saatiin avatuksi vuonna 1982. Jatkoyhteyksistä lentokentältä eteenpäin huolehtivat linja-autot, kutsutaksi ja Airport-taksi, sillä lentokenttä palveli jo 80-luvulla myös Ylläksen, Pallaksen ja Oloksen matkailua. Laskettelukausi kesti 5.12.1981 – 3.5.1982 välisen ajan. Kuusistot myivät osuutensa Levin Lomasta toiselle omistajapariskunnalle ja aloittivat Hotelli Sirkantähden rakentamisen vuonna 1988. Samana vuonna Hietikot myivät Levin Loman Päivikki Palosaarelle, joka uudistamalla ja laajentamalla teki siitä Hotelli Hullu Poron. Rinneyhtiön lipunmyyntiin ja valvontaan hankittiin Opti Ski -järjestelmä vuonna 1988. Saman vuoden aikana saatiin myös 4-hissin maa-alueet rinneyhtiön haltuun. Syksyn kuluessa yhtiö solmi 5-hissin itäpuolisen maanomistajan kanssa sopimuksen, joka mahdollisti uuden hissin rakentamisen kesällä 1989. Alueelle raivattiin syksyllä uusi rinne. Rinneravintola Aurinkopaikalle ja Tuikulle vuokrattiin rakennuspaikat ravintoloiden rakentamista varten. Laskettelukausi alkoi 14.11.1987 ja jatkui 14.5.1988 asti ollen Suomen pisimpiä. Kesään 1988 saakka rinneyhtiön toiminnasta vastaavana johtajana oli Kauko Lompolo, jonka jälkeen toimitusjohtajaksi tuli Jouni Palosaari. Alueen myynnin ja markkinoinnin tehostamiseksi perustettiin vuonna 1989 Levin Matkailu Oy, joka toimii myös alueen keskusvaraamona. Kaudella 1988/1989 rinneyhtiö paransi jo olemassa olevia palveluitaan pohjaamalla kaikki silloiset rinteet. Lisäksi yhtiö rakensi uutta lumetuslinjaa ja myös Eturinteen oikea puoli valaistiin. Toimenpiteillä pyrittiin jatkamaan Levin entisestäänkin pitkää laskettelukautta ja tekemään Levistä Tunturi-Lapin ensilumen keskus. Laskettelukausi kesti 4.11.1988 – 5.5.1989. Uusi laskettelukausi aloitettiin 1.11.2003 ja päätettiin 8.5.2004. Naisten maailmancup-kisat laskettiin 28.-29.2.2004. Levin maailmancupin osakilpailut olivat menestys sekä kisäjärjestelyjen että yleisön viihtymisen kannalta. Historiallinen urheilutapahtuma täytti sille asetetut julkisuustavoitteet kotimaassa sekä erityisesti ulkomailla. Levillä ajettiin kesällä 2005 alamäkiajon SM-kisat ja 2006 alamäkiajon SM- ja PM-kisat.
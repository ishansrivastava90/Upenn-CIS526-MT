Мобилтел, познат повече с търговското си наименование М-Тел, е мобилен оператор в България. Предлага услуги през GSM и UMTS мрежа. Компанията е собственост на Телеком Аустрия и партнира с най-големия телекомуникационен доставчик Водафон, като предлага лицензирани продукти на компанията. GSM мрежата на М-тел стартира през 1995 г. и е първата дигитална мобилна мрежа в България.Началото се поставя с шест базови станции, покриващи централните части на град София. През август 1997 г.GSM мрежата в България покрива градовете София, Варна, Бургас, Пловдив и Пазарджик. Мобилтел АД има 15 100 абоната. Две години по-късно Мобилтел АД бележи 320% растеж на абонатите. Компанията е класирана на седмо място сред всички фирми в Централна Европа и на второ място сред GSM операторите в региона по ръст на приходите - 159% за 1998 г. Компанията има търговски роуминг със 104 GSM оператора от 56 държави на четири континента и сателитния оператор IRIDIUM. Абонатите на Мобилтел АД са 63 000. В резултат на големия интерес и бързо увеличаващия се брой на абонатите,през април 1999 г. Мобилтел АД пуска втората си GSM централа с капацитет 200 000 абоната. Компанията постига 100% роуминг покритие в Европа. През юли 2000 г.Мобилтел вече пуска в експлоатация трета GSM централа, с което капацитетът на абонатите се увеличава до 550 000. Търговският старт на UMTS мрежата на оператора е през 2006 г. От 2007 г. насам М-Тел предлага и WiMAX мрежа в няколко града, като услугите се предлагат за сега само на бизнес клиенти.
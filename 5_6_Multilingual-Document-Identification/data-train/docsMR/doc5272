طب سوزنی روش درمانی سنتی چین است. همان طور که طب سنتی ایران را طب بوعلی سینایی و طب سنتی هند را آیورودا می‌گویند. طب سوزنی در اسطوره‌ها جای دارد و تاریخچهٔ آن به هزاران سال پیش برمی گردد. قدمت این طب به قدری است که بقایای آن را می‌توان از عصر حجر پی گیری کرد. چینی‌های باستان معتقد بودند که بدن انسان علاوه بر گوشت و پوست و استخوان، دارای کالبدی انرژتیک است و انرژی در کانال‌هایی به نام مردین جریان دارد. جالب است بدانید که امروزه توسط روش‌هایی خاص، این کانال‌ها قابل رویت شده‌اند. تشخیص در طب سوزنی کار بسیار دشواری است. از بیماری که مراجعه می‌کند باید یک شرح حال مفصل در مورد تمام اعضای بدن گرفت و او را از نظر روحی روانی سنجید. معاینه از نحوهٔ صحبت کردن، راه رفتن، نشستن روی صندلی، رنگ و حالت چهره، ناخن‌ها و لب‌ها شروع می‌شود و با معاینهٔ نبض و زبان ادامه می‌یابد. معاینهٔ زبان در طب سوزنی اهمیت ویژه‌ای دارد و می‌توان از روی معاینهٔ زبان به بسیاری از بیماری‌های فرد پی برد. رنگ زبان، شکل آن، نوع بار روی زبان و محل قرار گرفتن آن، تورم زبان و حس خطوطی که بارها هریک از ما روی زبانمان مشاهده کرده‌ایم و از آن سرسری گذشته‌ایم، می‌تواند به تشخیص کمک کند. بر اساس تشخیصی که پزشک برای بیمار در نظر گرفته‌است، مبادرت به انتخاب یک سری از نقاط می‌کند که بین ۱۰ تا ۱۵ و گاهی کم تر یا بیشتر است. چینی‌های قدیم نقاطی را روی بدن کشف کرده‌اند که تحریک آن‌ها می‌تواند اثرات درمانی روی ارگان‌های درونی بدن بگذارد. این که آن‌ها چطور به این دانش دست یافته‌اند نیز شگفت انگیز است. مثلاً نقاط اطراف قوزک پا مربوط به کانال کلیه و مثانه است و یا نقاطی در زیر زانو مربوط به کانال معده است. درمان هفته‌ای ۲ تا ۳ مرتبه و هر دورهٔ درمانی ۱۲ جلسه‌است. ممکن است بعضی از بیماران به دو یا سه دورهٔ درمانی نیاز داشته باشند و این بستگی به مزمن بودن بیماری شان دارد. هر جلسهٔ درمانی حدود یک تا یک و نیم ساعت طول می‌کشد. علاوه بر طب سوزنی، آموزش تغذیهٔ سالم، حرکات ورزشی مناسب، استفاده از گیاهان دارویی و مکمل‌های غذایی نیز به کمک طب سوزنی می‌شتابند.   نکتهٔ مهم در درمان این است که علاوه بر محل سوزن‌ها، جهت، عمق نفوذ و نحوهٔ حرکت دادن سوزن‌ها در بدن نیز بسیار مهم است. توجه کنید که طب سوزنی درمانی بدون درد است و هیچ عارضه‌ای ندارد و امروزه استفاده از سوزن‌های یک بار مصرف، کار پزشکان و بیماران را بسیار راحت تر کرده‌است.  تا اوایل دههٔ ۷۰ میلادی بیشتر پزشکان مکانیزم طب سوزنی را مثل دارونماها فرض می‌کردند و بیشتر اثرات روانی را در بهبود اشخاص دخیل می‌دانستند، ولی اثرات مفید طب سوزنی در دامپزشکی و روی بچه‌های خیلی کوچک که تلقین پذیر نیستند، این نظریه را رد می‌کرد. در سه دههٔ اخیر طب سوزنی جایگاه ویژه‌ای در اروپا و آمریکا پیدا کرده‌است به طوری که در چندین دانشگاه معتبر اروپا و آمریکا تدریس می‌شود و مورد قبول سازمان بهداشت جهانی و سازمان غذا و داروی آمریکا است. البته امروزه با پیشرفت علم و تکنولوژی در چین دستگاهی اختراع شده که در حدود ۹۸٫۴٪ همان تاثیر طب سوزنی را دارد.نام این دستگاه «اکوپوینت» می‌باشد.با استفاده از اکوپوینت دیگر نیازی به سوزن یا تخصص خاصی نیست.این دستگاه در دو نوع مغناطیسی و لیزری ساخته شده که البته نوع لیزری آن درمان سریع تر و بهتری را دارد.اکو پوینت در سال ۱۹۹۶ در پکن و در اولین نمایشگاه بین المللی اختراعات و فن آوریهای جدید انیشتین مقام اول را کسب کرده‌است.

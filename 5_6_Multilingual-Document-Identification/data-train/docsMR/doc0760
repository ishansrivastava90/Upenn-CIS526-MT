1990'ların başından itibaren büyük bir çıkışla hem Türkiye Ligi'nin en başarılı kulübü, hem de Avrupa Kupalarının en önemli takımlarından biri durumuna geldi. Aydın Örs yönetimindeki takım kısıtlı kadrosuna rağmen özellikle savunmasıyla ve Petar Naumoski gibi unutulmaz bir oyuncu yönetiminde birçok başarı elde etti. 16 Mart 1993 günü Avrupa Kulüpler Kupası'nda final oynayarak bir Avrupa Kupası'nda final oynayan ilk Türk kulübü oldu. Ancak sonrasında olayların çıktığı maçta Yunanistan'ın Aris takımı ile Torino'da oynanan maçı Efes Pilsen 50-48 kaybederek kupayı alamamıştır. 3 yıl sonra 1996 yılında bu defa Koraç Kupası'nı alarak Efes Pilsen bir Avrupa Kupası kazanan ilk Türk kulübü oldu. O dönem 2 maç üzerinden oynanan finalde Bogdan Tanjevic yönetimindeki İtalyan Stefanel Milano ile karşılaşan Efes Pilsen 6 Mart'ta İstanbul'da oynanan ilk maçı 76-68 kazandı. Efes Pilsen, 13 Mart'ta Milano'da oynanan ikinci maçı 77-70 kaybederek 1 sayı farkla da olsa kupayı kazanmayı başardı. Maçın son saniyelerine 74-69 geride giren Efes Pilsen, Murat Evliyaoğlu ile kazandığı 2 serbest atıştan birini sayıya çevirerek maçı 74-70'e getirmiş ve maçın bitimine çok az bir süre kala önemli bir avantaj elde etmiştir. Son Stefanel hücumunda Efes faul yapmadı, Gentile'nin üçlüğü ile maç 77-70 oldu, ama bu şut sadece formaliteden ibaretti. Stefanel, Tanjevic yönetiminde üst üste 3. kez finalde kaybederken, Efes kupayı alarak Türk basketbol tarihinde yeni bir devir açmıştır. Efes Pilsen 1993 yılında Avrupa Kulüpler Kupası'nı finalde kaybettikten sonra uzun yıllar Avrupa'nın en büyük kupası'nda Final Four hedefine ulaşmak için mücadele etti. Efes Pilsen o yıllarda güçlü savunması ile Avrupa'nın elit takımları arasına girmeyi başardı. 1994, 1997, 1998 ve 1999 yıllarında Final Four öncesindeki play off serisini kaybederek hedefine ulaşamayan Efes Pilsen 2000 yılında Fransız Asvel takımını seride 2-1 ile geçerek Final Four'a çıkmayı başardı. Efes Pilsen bir sonraki yılda da Final Four oynamayı başardı. Böylelikle Efes Pilsen 2000 ve 2001 yıllarında Final Four'a kalan ilk Türk takımı olmuş oldu. Her iki yılda da Avrupa üçüncüsü olan takım, 2002, 2003, 2004 ve 2005 sezonlarında Final Four'a çok yakınken bu şansı kullanamadı. 13 kez Türkiye Basketbol Ligi şampiyonluğu kazanarak Türkiye Liglerinin en başarılı takımı olma unvanına sahip Efes Pilsen, son altı senede üç şampiyonluk kazanarak büyük bir başarıya imza atmıştır. Efes Pilsen Kulübü Türk basketboluna yayınlar ile de hizmet etmektedir. Kulüp 2006'da 30. yılını kutlamıştır ve bu çerçevede 2007 yılında Mithat Bereket'e kulübün tarihini anlatan Potada 30 Yıl Belgeseli hazırlatılmıştır. Belgesel 4 bölüm olarak CNNTürk'te yayınlanmıştır. Ayrıca Efes Pilsen kulübü 2009 yılı başında Türk Basketbolunun 100 Yıllık Tarihi adı ile bir almanak yayınlamıştır. Mehmet Durupınar ve ekibi tarafından, 5 yıl süren titiz çalışmalar neticesinde tamamlanan Almanak, Türk basketbolunun geçmişini mercek altına alıyor. Sporseverlerin arşivlerinde her zaman görmek isteyecekleri Almanak, Basketbolun doğuşu, Türkiye'de Basketbolun başlangıcı, Lig öncesi Türkiye'de Basketbol, Basketbolumuzun son 40 yılı, A Milli Takım Maçları ve Türk Basketbolumuzun şeref listesi olmak üzere 6 bölümden oluşuyor. 1979-1980 sezonundan beri Türkiye'yi basketbolda Avrupa'da başarı ile temsil eden Efes Pilsen, Avrupada oynadığı maçlarda galibiyeti mağlubiyetinden fazla olan takımlarımızın başında gelmektedir. 2010 yılı itibariyle 410'ün üzerinde Avrupa maçı yapan Efes Pilsen 250'ın üzerinde galibiyet almıştır.
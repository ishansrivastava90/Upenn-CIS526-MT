En modernista e pasa moita fame e necesidade. Habita nun lugar con tan pouco espazo que é preciso subir as cadeiras con poleas para poder pasar. En 1915 escribe ao rei solicitando a rehabilitación dos títulos do marquesado do Valle, vizcondado de Vieixín e señorío do Caramiñal. As súas peticións non son atendidas. Dende 1924 amosa a súa oposición á ditadura de Primo de Rivera. En 1927 participa na creación da Alianza Republicana. En 1929 é encerrado no cárcere Modelo de Madrid, por negarse a pagar unha multa imposta co gallo duns incidentes ocorridos no Pazo da Música. Este incidente aparece transfigurado literariamente nunha escena de Luces de Bohemia. Apoia á República, e mesmo chega a se presentar a deputado pola Coruña nas listas do Partido Radical de Alejandro Lerroux, aínda que non sae elixido. En 1932 o goberno da República faino conservador do Patrimonio Artístico Nacional e director do Museo de Aranxuez, pero, por problemas co seu superior, dimite ao pouco tempo. Elixido presidente do Ateneo de Madrid, dimite tamén ao non seren consideradas as súas propostas de reorganización. Divórciase da súa muller, Josefina Blanco, ese mesmo ano. Na derradeira etapa da súa vida, Valle amosou marcadas simpatías cara ao comunismo. Pola súa iniciativa, en 1933 reúnese no Ateneo de Madrid o Primeiro Congreso da Asociación de Escritores e Artistas Revolucionarios. Nese mesmo ano é nomeado presidente de honor da Asociación de Amigos da Unión Soviética. O 8 de marzo de 1933 é nomeado director da Escola de Belas Artes de Roma. Manterase no cargo pouco máis dun ano, sen ter a penas medios de subsistencia, ata xuño de 1934. En marzo de 1935 retirouse a Santiago de Compostela, ingresando nunha clínica, onde morreu de cancro o 5 de xaneiro de 1936, tras negarse a recibir auxilio relixioso. Foi sepultado ao día seguinte, nunha cerimonia civil. A súa produción narrativa comeza no Modernismo. Dentro desa estética, a súa obra máis senlleira son as Sonatas. Nelas relata, de xeito autobiográfico, os amores do Marqués de Bradomín. A súa outra gran novela vai ser Tirano Banderas, onde narra a caída do ditador sudamericano Santos Banderas, personaxe despótico e cruel que mantén o poder mediante o terror e a opresión. É unha excepcional descrición da sociedade sudamericana e tamén o primeiro achegamento literario da ditadura. Como Miguel de Unamuno ou Azorín, Valle enfróntase directamente ao teatro comercial vixente. Eses tres autores amosan unha clara oposición ao teatro realista, costumista e de corte burgués que tanto éxito tiña nos escenarios, aínda que cada un deles vai ter unha técnica particular.
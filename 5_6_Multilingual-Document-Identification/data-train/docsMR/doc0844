היאסן נולד וגדל בעיירה פלנטיישן, ליד נורבגי, הבכור מארבעת ילדיו של עורך דין ומורה. לאחר סיום בית הספר התיכון נישא לקוני ליפורד, והחל ללמוד באוניברסיטת אמורי ב-1970. בעת לימודיו באוניברסיטה גילה כישרון לכתיבה הומוריסטית. ב-1972 עבר ללמוד באוניברסיטת פלורידה וב-1974 קיבל תואר ראשון בעיתונאות. בשנת 1996 התגרש, ונישא לפניה קליזר ב-1999. יש לו ילד מכל אחד משני קשרי הנישואין. לאחר שעבד במשך שנתיים ככתב העיתון "קוקואה היום" בעיירה קוקואה בפלורידה, עבר לעבוד עבור מערכת המיאמי הרלד בשנת 1976, והוא עובד שם עד היום. משנת 1979 החל לעבוד כעיתונאי חוקר, וחקר את שדה הבניה והפיתוח, כשהוא חושף מזימות להרוס את נופה הטבעי של פלורידה עבור רווח קל. כמה מספריו סובבים סביב נושא זה, כגון הספר "שחיה בעירום" המתאר מזימה להרוס את ביצות האוורגליידס, באמצעות הזרמת שפכי חקלאות מזוהמים בזרחן. מאז 1985 החל לכתוב בעיתון טור שבועי. מרבית כתיבתו של היאסן היא למבוגרים, אך כמה מספריו מיועדים לנוער. אחד מספרים אלו, "Hoot", אף הוסרט, וזכה במספר פרסים המיועדים לסופרי ילדים. כתיבתו של היאסן משקפת את הנושאים המעסיקים אותו כעיתונאי, וכתושב פלורידה. יצירותיו מסווגות כ"מותחנים סביבתיים" ולרוב תימצאנה על מדפי "ספרות המתח" בחנויות הספרים, על אף שהן יכולות להיקרא כרומנים מן הזרם המרכזי המתארים את מחשבותיו של היאסן על החיים המודרניים. היאסן כותב באופן קצבי ומלא הומור. אנשי עסקים תאבי בצע, פוליטקאים שאפתנים, תיירים טפשים, פועלים קשי יום, וטרוריסטים מיליטנטים למען איכות הסביבה. זו אותה פלורידה אותה תיאר סאטירית. ספריו של היאסן אינם מציגים תעלומת מתח, הנפתרת ככל שמתקדם הספר. הסוגה אותה חובב היאסן היא "caper story", בו מתבצעת עלילת פשע מסובכת הנפרשת בפני הקורא על כל פרטיה. השאלה "מיהו הפושע" אינה קיימת, והיא מקבלת את התשובה לרוב בעמודו הראשון של הספר. נסיונות המשטרה לאתר את הפושע או למנוע את הפשע אינם מרכז העלילה. ספרים אלו מתרכזים בתיאור ההתרחשויות והדמויות, ובטוויית עלילה מסובכת ורבת דמויות, כאשר השאלה היא לא "מי עשה זאת" אלא כיצד ישרדו הגיבורים את הסבך העלילתי המתוחכם שטווה להם היאסן, ומה יהיה הפיתול העלילתי הבא. כתיבתו של היאסן היא מהירה, והאירועים המתוארים בספריו הם קיצוניים, אבסורדיים, ולעתים אף פנטסטיים, על גבול הסוריאליזם. כך, למשל, ג'ואי, גיבורת "שחייה בעירום" איבדה את הוריה בתאונת מטוס בה השתלט דוב קירקס על הגה המטוס, ואילו בעלה הראשון נהרג כאשר צנחן שמצנחו לא נפתח נפל על ראשו בעת משחק גולף. הדמויות המתוארות בספרים הן לרוב על גבול הפשע ולעתים מעבר לו, כל אחת ואחת מהדמויות ודמויות המשנה היא בעלת הרגלים אישיים מוזרים, ומניירות קיצוניות. רבות מהדמויות בספריו נטשו את החברה העירונית, על מנת לחיות בטבע, בביצות או באיים שפלורידה משופעת בהם.
அருள்திரு. வே. மாசிலாமணி ஐயர், 1858-ல், திண்டுக்கல் மாவட்டத்திலுள்ள,  வத்தலகுண்டுக்கு அருகிலிருக்கும் சிலுக்குவார்பட்டி என்ற கிராமத்தில் திரு. வேதமுத்து உபதேசியார் என்பவரின் இரண்டாவது மகனாகப் பிறந்தார். இவருக்கு, திரு. பிச்சையா முத்து உபதேசியார், அருள்திரு. வே. ஜோசப் பெஞ்சமீன் ஐயர், அருள்திரு. வே. சந்தியாகு ஐயர், என்ற மூன்று சகோதரர்களும், திருமதி. மார்கிரட் அருள் அப்பம் என்ற ஒரு சகோதரியும் இருந்தனர். திரு. வேதமுத்து உபதேசியார், ஒரு ஓய்வு பெற்ற இராணுவ வீரர். அவர் ரோமன் கத்தோலிக்க சபையிலிருந்து மனம் மாறி அமெரிக்கன் சபையில் விரும்பி சேர்ந்து, அச்சபையில் உபதேசியாராகவும் பணியாற்றினார். இதனால் இவர் பல இன்னல்களைச் சந்திக்க நேர்ந்தது. ஆனாலும் தன்னுடைய ஊழியத்தைத் திறம்பட நடத்தி வந்தார். அவர் தன்னுடைய நான்கு குமாரர்களையும் இயேசு கிறிஸ்துவின் சேவைக்காகவும், திருப்பணிக்காகவும் அர்ப்பணித்து வளர்த்தார். திரு. வே. மாசிலாமணி ஐயர், மதுரையிலும் , பசுமலையிலும் பொதுக் கல்வி கற்றார். பின்பு 1884ல் மதுரை இறையியல் கல்லூரியில் ,   தென் ஆர்க்காடு மாவட்டத்திலுள்ள   திருக்கோவிலூர்  நகரின் கிழக்கே 3 கிலோமீட்டர் தூரத்தில் உள்ள கூடலூர் நெடுஞ்சாலையில் அமைந்திருக்கும் சீலோவாம் ஊரில் உள்ள டேனிஷ் மிஷன் பள்ளியில் அவருடைய நண்பர் திரு.விசுவாசம் ஆலோசனையின் பேரில், ஆசிரியர் பணியில் சேர்ந்தார். பின்பு அதே பள்ளியில், 1893ல், தலைமை ஆசிரியர் பொறுப்பையும் ஏற்றார். அன்று இருந்த டேனிஷ் மிஷன்தான் இன்று ஆர்க்காடு லுத்தரன் சபையாக மாறியுள்ளது. 1892ல் சீலோவாமில் உள்ள ஆலயத்தில் நடைபெற்ற மாதாந்தர ஊழியர் கூட்டத்தில், தேவசெய்தி அளித்த அருள்திரு.என்.பி. ஹான்ஸன் அவர்கள், “எல்லோரும் பிரசங்கம் பண்ணலாம், ஆனால் எல்லோரும் சாட்சி சொல்ல முடியாது”, என்று சொன்ன வாசகம், திரு. மாசிலாமணி ஐயர் உள்ளத்தில் ஒரு மனமாற்றத்தை உண்டு பண்ணியது. அவரை ஒரு உண்மையான ஊழியக்காரராய் உருவாக்கியது. 1897ல் மீண்டும் அமெரிக்கன் மிஷனில் சேர்ந்து நான்கு ஆண்டுகள் உபதேசியாராய்ப் பணியாற்றி, 1901ல் குரு பட்டம் பெற்றார். அதன் பின்பு, 1901 முதல் 1906 வரை, மதுரையிலிருந்து மானாமதுரை  செல்லும் வழியிலுள்ள, அமெரிக்கன் மிஷன் முதன் முதலில் தொடங்கப்பட்ட ஊர்களில் ஒன்றான, திருப்புவனத்தில் குருத்துவப் பணியையும், பசுமலை இறையியல் கல்லூரியில் ஆசிரியர் பணியையும் செய்தார். பின்னர், 1907ல், அருள்திரு. வே. மாசிலாமணி ஐயரும், அவரது சகோதரர், அருள்திரு. வே. ஜோசப் பெஞ்சமீன் ஐயரும், டேனிஷ் சபையில் சேர்ந்தனர். அதனால் இருவரும் திருவண்ணாமலைக்குக் குடி பெயர்ந்தனர். கனம். வே. மாசிலாமணி ஐயர், 1907ல், டேனிஷ் மிஷன் உபதேசியார் பயிற்சிப் பள்ளியில் ஆசிரியராகச் சேர்ந்தார். பின்னர் சீலோவாமின் அருகில் உள்ள செங்கல் மேட்டில் குருசேகரப் போதகராய்ப் பொறுப்பேற்றார். பிறகு 1915 முதல் 1929 வரை சாரோனில் போதகராய்ப் பணியாற்றி, 1929ல் பணி ஓய்வு பெற்றார். இவர் மிகுதியும் திருக்கோவிலூரின் அருகில் உள்ள சீலோவாம், செங்கல்மேடு, சுவிசேஷபுரம், கீழகுண்டூர் மற்றும் திருவண்ணாமலையிலுள்ள சாரோன், தண்டரை, மோட்டுவாய் ஆகிய கிராமங்களில் ஊழியம் செய்தார். 1932ல், அருள்திரு. வே. மாசிலாமணி ஐயர், தனது 74வது வயதில் கர்த்தரிடத்தில் அடைக்கலமானார்கள். இவருடைய கல்லறையும், இவரின் சகோதரர், அருட்திரு.வே.ஜோசப் பெஞ்சமீன் ஐயர் அவர்களின் கல்லறையும் அருகருகே திருவண்ணாமலையில் இருக்கின்றன. மாசிலாமணி ஐயருக்கு, ஏழு பிள்ளைகள் - அவர்கள் முறையே, தாயம்மாள் வேதமணி, நேசமணி, கிளாரா, லிதியாள், சாமுவேல், பால், நவம் ஆகியோர் ஆவர். மாசிலாமணி ஐயரின் 11 பாடல்கள் “தமிழ்க் கிறிஸ்தவக் கீர்த்தனையில்” இடம் பெற்றுள்ளன. அத்தனையும் முத்துக்கள். காலத்தைக் கடந்து இன்றும் தமிழ்க் கிறித்தவர்களின் காதுகளில் ஒலித்துக் கொண்டிருக்கும் கவிக்குயில் கானங்கள். இதுவே இவரின் சிறப்புக்கும், திறமைக்கும், பெருமைக்கும் எடுத்துக்காட்டாகும்.
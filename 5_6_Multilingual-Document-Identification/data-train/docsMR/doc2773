Den är den minsta arten av kattdjur på de amerikanska kontinenterna. Den har en kroppslängd mellan 40 och 50 cm och väger bara mellan två och tre kilogram. Pälsen har en grå- eller gulaktig färg med små svarta fläckar. Katten har breda tassar och en yvig svans som är 20 till 25 cm lång. Öronens baksida är svart med en påfallande vit fläck. I bergsregioner finns ofta helt svarta djur. På öarna Chiloé och Guaitecas förekommer huvudsakligen svarta individer. Detta kattdjur lever i skogar i centrala och södra Chile samt i angränsade delar av Argentina. Den förekommer även på öarna utanför Chiles kust, till exempel Chiloé. Här är beståndet särskilt stort på grund av att det saknas fiender. I sitt levnadsområde förekommer katten upp till trädgränsen, som här ligger mellan 1900 och 2500 meter. Arten är beroende av fuktiga blandskogar i södra Anderna och i kustregionen, särskilt av regnskogar med mycket gräs på marken. Även i Argentina kännetecknas levnadsområdet av blandskog, epifyter och lian. Andra habitat kan vara fuktigt buskland och barrskog. Av kodkoder som förekommer i buskland har hittills bara ett enda individ, som levde i området runt staden Valparaíso, beskrivits. Detta djur var tydligt ljusare än sina artfränder och klassades först som underart, O. g. molinae, men denna indelning är inte godkänd av andra forskare. Katten är okänslig mot förändringar och inflyttning av människor och den lever även i närheten av boplatser och på jordbruksmark. Till exempel är regionen kring Valparaíso, där katten fortfarande hör hemma, sedan fler än tusen år civiliserad och för omkring 150 år sedan försvann all skog med undantag av några få ställen. Kodkods levnadssätt är inte särskilt känt. Djuret klättrar bra och jagar fåglar, mindre reptiler och små däggdjur. Bland de sistnämnda utgörs bytesdjuren huvudsakligen av marklevande gnagare, som uteslutande jagas på marken. Arter ur ekorrfamiljen och andra trädlevande däggdjur tillhör inte till kattens byten. Det finns uppgifter om att kodkodhannar dödat tamhöns, men honorna är för små för att lyckas med det. Det antas att katten i naturen är aktiv på natten, men iakttagelser i djurparker har visat att den är aktiv på dagen. För berättelser om kodkod som bildar flockar finns inga vetenskapliga bevis. Dräktigheten varar i ungefär tio veckor. Honan föder två till tre ungar åt gången. Ursprungligen var denna art jämförelsevis talrik. Det största hotet utgörs av förstörelsen av kattens levnadsområde. Detta hot förekommer huvudsakligen i levnadsområdets norra delar. I centrala Chile är populationen relativt stor och katten har tack vare god tillgång till gnagare möjligheten att föröka sig. Jakt utgör ett mindre hot trots att katten ibland dödas av bönder som vill skydda sina tamhöns. Även vid illegala rävjakter faller dessa katter ibland offer för jägare. Päls av kodkod finns mycket sällan i handeln. Även i djurparker förekommer ingen kodkod med ett enda undantag – djurparken i Santiago de Chile har ett djur av hankön.
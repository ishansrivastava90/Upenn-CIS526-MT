समाज में व्यवस्था के लिए शासन तंत्र का होना अनिवार्य है। मगर यह सवाल तो उठाया ही जा सकता है कि लोकतंत्र में जनता के प्रतिनिधि राजनेताओं का आचरण एवं व्यवहार कैसा हो। उनका आचरण एवं व्यवहार लोकतंत्रात्मक दर्शन के अनुरूप होना चाहिए अथवा राजतंत्रात्मक शासन व्यवस्था के राजा महाराजाओं के अनुरूप।     राजतंत्रात्मक शासन व्यवस्था एवं लोकतंत्रात्मक शासन व्यवस्था में मूलभूत अन्तर हैं। जाति-पाँति, ऊँच-नीच की भेदभावना एवं आर्थिक विषमता में मध्ययुगीन राजतंत्रात्मक शासन व्यवस्था का भी योगदान रहा है। राजागण अपने को भगवान समझते थे। यह विचारणीय है कि उस युग में किसी देश की राजधानी में सबसे अधिक वैभवपूर्ण इमारत या तो राजा का महल होता था या देवता का मंदिर। राजा के दरबार में उसके प्रशंसक मात्र होते थे जो हमेशा राजा का गुणगान गाते रहते थे।राजतंत्रात्मक शासन व्यवस्था में राजा ही सर्वोच्च एवं सर्वशक्तिमान होता है। उसके दरबार में दरबारदारियों की विनम्रता चरम सीमा पर होती है। राजा की कृपा पर ही उनका अस्तित्व निर्भर रहता है। मध्य युग में राजतंत्रात्मक दर्शन के समानान्तर धर्म के क्षेत्र में भक्ति का अधिक विकास हुआ। भक्ति का मूल है - आराध्य की सेवा, शरणागति एवं आराधना। भक्ति में भक्त भगवान का अनुग्रह प्राप्त करना चाहता है। बिना भगवान के अनुग्रह के उसका कल्याण सम्भव नहीं है। प्रोफ़ेसर महावीर सरन जैन की मान्यता है कि  राजतंत्रात्मक शासन व्यवस्था एवं मध्ययुगीन भक्ति के प्रतिमान समानान्तर विकसित हुए। राजतंत्रात्मक शासन व्यवस्था में समाज में प्रत्येक मनुष्य को समान अधिकार प्राप्त नहीं होते। उस व्यवस्था में राजा के अनुग्रह एवं इच्छानुसार समाज की व्यवस्था परिचालित होती है। भक्ति में साधक अपनी साधना के बल पर मुक्ति का अधिकार प्राप्त नहीं कर पाता, उसके लिए भगवत कृपा होनी ज़रूरी है। यह शोध का विषय है कि सामाजिक धरातल पर विभेदकारी स्थितियों की निर्मिति में तथा उनके विकास में राजतंत्रात्मक शासन व्यवस्था एवं मध्ययुगीन भक्ति मूलक धार्मिकता का कितना योगदान है।  लोकतंत्रात्मक शासन व्यवस्था में प्रत्येक व्यक्ति को समान अधिकार प्राप्त होते हैं। लोकतंत्रात्मक शासनप्रणाली का दर्शन प्रत्येक प्राणी की समता को मानता है तथा तदनुरूप मान्यता प्रदान करता है।लोकतंत्र के स्वतंत्रता, समानता एवं बन्धुत्व आधारभूत जीवन मूल्य हैं।  लोकतंत्रात्मक शासन व्यवस्था की सार्थकता स्वतंत्रता एवं समानता के जीवन मूल्यों पर आधारित जीवन व्यवस्था की स्थापना में निहित है।         हमारे राजनेताओं को आत्म मंथन करना चाहिए। क्या प्रत्येक राजनेता यह मानता है कि देश के प्रत्येक नागरिक के समान अधिकार हैं। क्या प्रत्येक राजनेता देश के प्रत्येक नागरिक को आत्म तुल्य मानता है अथवा वर्णों, जातियों, सम्प्रदायों, प्रान्तों आदि का लेबिल चिपकाकर मानव-मानव को बाँटने वाले दर्शन के रूप में यकीन करता है तथा अपने दल के वोट बैंक के लिए तदनुरूप काम करता है । क्या प्रत्येक राजनेता देश के प्रत्येक नागरिक की स्वतंत्रता एवं समता में विश्वास करता है एवं प्रत्येक नागरिक के कल्याण के लिए काम करता है। क्या राजनेताओं की कथनी एवं करनी में अन्तराल नहीं है। क्या लोकतंत्र में राजनेता को यह अधिकार हो सकता है कि  वह तानाशाह की भाँति आचरण करे? लादेन एवं अलक़ायदा जैसी शक्तियाँ तो चाहती ही हैं कि भारत के लोग आपस में लड़ मरें। क्या वे राजनेता जो अपने दल के वोट बैंक की ख़ातिर देश को तोडने का काम करके लादेन एवं अलक़ायदा जैसी शक्तियों के लक्ष्य की सिदि्ध में सहायक हो रहे हैं, क्या फिर भी उन्हें हम अपना आदर्श माने क्योंकि   वे राजनेता हैं।  प्रोफ़ेसर महावीर सरन जैन ने अपने आलेख में सवाल उठाया है कि  क्या देश को कमज़ोर करने तथा तोडने वाले राजनेताओं के ख़िलाफ़ यदि मीडिया अपना रोल निभाता है तो क्या यह लोकतंत्र का गला घोटना है? क्या एनएसजी एवं एटीएस को कलंकित करने वाले राजनेताओं के विरुद्ध कुछ कहना या लिखना लोकतंत्र का गला घोटना है? राजनेताओं को यह समझना चाहिए कि दल से बडा देश है, देश की एकता है, लोगों की एकजुटता है।  प्रजा राजनेताओं की दास नहीं है. राजनेता जनता के लिए हैं, जनता के स्वामी नहीं अपितु जनता के कल्याण के लिए हैं, उनके प्रतिनिधि हैं। ------------------------------------------------------------------
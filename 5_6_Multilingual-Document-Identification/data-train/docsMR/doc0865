I årene 1868-1880 rummede et areal af Hald Hovedgårds tilliggender Lejren ved Hald, et militært etablissement, hvor hver sommer omkring 10.000 mand af hæren blev samlet for at holde øvelser. Stedet blev valgt, fordi det lå tæt på store hedeområder, hvor der kunne afholdes militærøvelser uden gener for landbruget. Desuden var der på stedet mulighed for at skaffe godt drikkevand fra artesiske boringer. Hver lejrsamling varede ca. 1½ måned inklusive den tid, det tog at fodmarchere fra garnison til lejr og tilbage igen. Under lejrsamlingerne var alle indkvarteret i telte. Lejrsamlingerne ophørte i 1880 og lejren blev endeligt nedlagt i 1889. På det sted, hvor kongeteltet i sin tid stod, er nu opstillet en mindesten for kronprinsens, den senere Frederik den 8.´s, deltagelse i lejrsamlingerne. I Internationale Røde Kors at bygge to lazaretlejre, hvor man kunne modtage og behandle syge og sårede krigsfanger fra de krigsførende nationer. Den ene lejr blev bygget på det gamle lejrområde i Hald, hvor man i forvejen havde brugelige vandboringer. Lazaretlejren i Hald modtog krigsfanger af tysk, østrigsk og ungarsk nationalitet. En tilsvarende lejr, som blev bygget i Nordsjælland - Horserødlejren - modtog krigsfanger af hovedsagelig russisk nationalitet. Begge steder blev der meget hurtigt opført 64 rødmalede træbarakker, som skulle rumme 200 officerer, 1000 menige samt det danske bevogtningsmandskab. Lazaretlejren i Hald var i brug i godt et år, og i den tid passerede lidt over 1500 krigsfanger igennem lejren. 21 krigsfanger døde under opholdet og ligger begravet på Viborg Kirkegård. Efter 1. Verdenskrigs afslutning blev lejren i en periode brugt til at huse løsladte eller flygtede krigsfanger og andre "displaced persons", som var på vej mod deres hjem. I 1922 overtog Dansk Røde Kors hele området og oprettede på initiativ af læge Poul Videbech Folkekuranstalten ved Hald til behandlingsmæssige og rekreative formål for blandt andet gigt- og nervepatienter. Folkekuren eller Kuren, som institutionen kaldtes i daglig tale, kunne rumme op til 500 patienter. Den villabebyggelse, som nu hedder Hald Ege, er i hovedsagen opstået som beboelse for personalet på Folkekuranstalten. Ved udbruddet af 2. Verdenskrig fik Danmark behov for at internere soldater, som på forskellig måde fra de krigsførende lande var havnet på dansk, dvs. neutralt, område. Det kom hovedsagelig til at dreje sig om tyske flyvere og marinesoldater. Efter aftale med Røde Kors blev en del af Folkekuranstalten indrettet som interneringslejr. Ved tyskernes besættelse af Danmark den 9. april 1940 blev de internerede soldater frigivet, men lejren blev derefter kortvarigt brugt af tyskerne til internering af britiske og franske statsborgere. I løbet af besættelsen overtog den tyske værnemagt efterhånden hele Folkekuranstalten for at bruge den som lazaret og kaserne. Efter befrielsen overtog Dansk Røde Kors Folkekuren igen, men behovet for at sende patienter på kurophold var nu aftagende, og anstalten blev derfor anvendt til flere forskellige formål, f.eks. til poliopatienter efter den store polioepidemi i 1950'erne og til flygtninge efter Ungarnopstanden i 1956. I 1961 indstillede Dansk Røde Kors sin virksomhed på Folkekuranstalten, og bygningerne blev overtaget dels af Åndssvageforsorgen og dels af Viborg Amt. I nogle af de røde barakker er der fortsat bosteder og beskyttede værksteder for psykisk handicappede. I andre barakker huses Hald Eges vuggestue og børnehave samt forsamlingshuset "Egekværnen", og siden 1988 har også Hald Ege Efterskole med godt 100 elever holdt til på stedet. Nogle af barakkerne er omdannet til boliger, og der er ligeledes gennem de senere år bygget et mindre antal nye seniorboliger, ældreboliger og andelsboliger på området. Et mindre museum - Hald Ege Samlingen - fortæller om dette særprægede steds historie.
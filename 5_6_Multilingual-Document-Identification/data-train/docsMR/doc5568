Bengt Ellis född Bengt Elisson Ellis 29 mars 1923 i Spånga och han avled på pingstdagen 2007 på Östersunds sjukhus, svensk målare och tecknare. Han var son till Elis Ellis. Han var vid sin bortgång gift sedan många år med textilkonstnärinnan Gunilla Ellis. Tillsammans bodde de i Funäsdalen, Härjedalen. Sonen Egil Ellis är framgångsrik förare av hundspann i Alaska, USA. Ellis studerade vid Edward Berggrens målarskola 1941 och vid Edvin Ollers målarskola 1942. Han har som illustratör utfört teckningar till Sven Rosendahls roman Sommar i Svartböle, samt illustrationer för tidningarna Folket i Bild och Vi. Tillsammans med författaren Albert Viksten genomförde han en reportageresa 1950-1951 till Yukonområdet i Alaska. Bengt Ellis utbildade sig till konstnär mitt under andra världskriget. Utbildningen avbröts i förtid 1943 då han blev tvångsinkallad. Men värnplikten gjorde också att han mötte Härjedalsfjällen. Där blev han sedan kvar hela livet trots många och ibland långa utflykter till andra delar av vårt jordklot. Hela livet sökte Bengt Ellis efter och fascinerades av utsatta landskap. Det fastnade han för i Härjedalen.I Spanien stannade Ellis långa perioder.Där målade han och skrev. Bengt Ellis skrev och illustrerade själv böckerna "Landet närmast solen" om resor i Ecuador och "Glödande öar i Karibien", båda utgivna av Norstedts förlag. För Bengts måleri var också en resa till polareskimåerna på nordvästra Grönland viktig. Senare blev det också ett par mycket vackra böcker om Härjedalen. Men Funäsdalen var Bengts och Gunillas hem. Där övertog de Bror Marklunds sommarateljé och där byggde de upp sitt eget Elliseum som år efter år besökts av massor av turister och konstintresserade. Många har också deltagit i hans populära kurser i akvarellmåleri.  1950 var debututställningen på Värmlands läns museum och sedan har Bengts måleri visats landet runt med ett flertal separatutställningar i Stockholm på bland annat Galleri Heland i Kungsträdgården.Men han skildrade också människor och landskap från hela jorden och i ett antal målningar har han skildrat krigets fasor bland annat efter det som hände i Tjetjenien. Bengt Ellis sista utställning blev den stora retrospektiva "Bengt Ellis - en berättande kolorist" på Jamtli i Östersund under tiden november 2006- januari 2007 med målningar skapade under 40 år. Bengt Ellis var också en stark röst i debatten om rovdjur och om naturen i Härjedalen. Hans försvar för vargen och för Härjedalens natur var alltid välformulerat och sakligt.

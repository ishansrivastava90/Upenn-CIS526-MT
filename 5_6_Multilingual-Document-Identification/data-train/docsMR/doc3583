Keskeiseksi linjakysymykseksi syksyn 1991 liittokokouksessa nousi se, tulisiko keskustanuorten ottaa kantaa Euroopan yhteisöjen jäsenyyden hakemiseen tuossa kokouksessa. Kiviniemi kannatti jäsenyyden hakemista, Riikosen mielestä nuorisojärjestön ei tullut vielä tässä vaiheessa ottaa kantaa asiaan. Riikosen johdolla keskustanuoret kävivät syksyllä 1991 ja vuodenvaihteessa 1992 laajan keskustelun jäsenyyden ja jäsenyyden hakemisen eduista ja haitoista, jonka jälkeen järjestö asettui kannattamaan tammikuussa 1992 Suomen EY-jäsenyyshakemusta, ennen emopuoluetta. Vuoden 1994 Keskustan puoluekokouksessa Jyväskylässä Nuoren Keskustan Liitto asettui järjestönä tukemaan puheenjohtaja-pääministeri Esko Ahon linjaa EU-jäsenyyden ratkaisemiseksi kansanäänestyksellä. Riikosen puheenjohtajakautta värittivät 1990-luvun talouskriisi, EY-/EU-jäsenyysprosessi sekä kysymys energiapolitiikan suunnasta. Riikosen kausi ajoittui jaksolle, jolloin Keskusta pääministeripuolueena johti Suomea ennennäkemättömän taloudellisen kriisin ja kansainvälisen murroksen keskellä. Keskustanuoret jatkoivat Riikosen kaudella vahvaa profiloitumista ympäristökysymyksissä. Nuorisojärjestö esiintyi voimakkaasti Keskustan vuoden 1992 Kokkolan puoluekokouksessa sen puolesta, että Keskustan ehdottoman kielteinen kanta ydinvoiman lisärakentamisen  olisi pidetty voimassa. Puoluejohdon ajama ns. lievempi muotoilu kuitenkin voitti täpärästi äänin 865-802. Kanta mahdollisti Keskustalle ydinvoiman lisärakentamisen hyväksymisen hallituksessa. Eduskunta kuitenkin hylkäsi tuolloin hallituksen enemmistön esityksen viidennen ydinvoimalan rakentamiseksi. Suhtautuminen EY-/EU-jäsenyyteen jakoi Riikosen kaudella keskustanuorten rivejä. Nuorisojärjestössä omaksuttiin kuitenkin laajemmin jäsenyyteen hyväksyvästi suhtautuva kanta kuin emopuolueessa. Tärkeäksi teemaksi nousi Riikosen kaudella myös sukupolvien välisen oikeudenmukaisuus. 1990-luvun talouskriisin myötä koettu valtion nopea velkaantuminen, työttömyyden kasvu ja uhkaava eläkepommi nähtiin perusteiksi tukea Esko Ahon hallituksen ponnisteluita valtion velkaantumisen hillitsemiksi ja talouden tervehdyttämiseksi. Nuoren Keskustan liitolle valmisteltiin Olli Riikosen puheenjohtajakaudella keväällä 1992 kunnallispoliittinen ohjelma "Vapaus valita", syksyllä 1993 sosiaalipoliittinen ohjelma "Onko huomenna leipää?" ja juhlaliittokokouksessa Salossa kesäkuussa 1995 uusi poliittinen ohjelma, jossa päivitettiin vuoden 1990 poliittisen ohjelman linjauksia huomioimaan muun muassa kansainvälisen toimintaympäristön muutos. Ennen puheenjohtajaksi valintaansa Riikonen oli toiminut nuorisojärjestön toiminnanjohtajana Pohjois-Karjalan piirissä vuoden verran 1987-88 ja poliittisena sihteerinä liiton keskustoimistossa 1990-91. Puheenjohtajakautensa jälkeen Riikonen suoritti varusmiespalveluksen ja teki keskeytyneet opinnot loppuun. Valmistuttuaan hän toimi Keskustan eduskuntaryhmän projektisihteerinä ja Suomenmaan toimittajana, mistä hän siirtyi puheenjohtaja Esko Ahon eduskunta-avustajaksi. Tässä tehtävässä Riikonen toimi loppukesästä 1999 kevättalvelle 2000 saakka, jolloin käytiin presidentinvaalit. Ahon avustajan tehtävistä Riikonen siirtyi Keskustan puoluetoimistolle tiedotussihteerin tehtäviin. Riikosen tehtäviin kuului muun muassa Keskustan verkkoviestinnän kehittäminen. Puolue rakensi kokonaan uudet verkkosivut ja aloitti verkkolehti Apilan julkaisemisen. Keskustalla oli tuolloin käytössään myös rekisteröityineille jäsenille tarkoitetut jäsenverkkosivut. Riikonen toimi tiedotussihteerinä vuoden 2003 loppupuolelle saakka ennen siirtymistään työtehtäviin kotiseudulle Pohjois-Karjalaan.
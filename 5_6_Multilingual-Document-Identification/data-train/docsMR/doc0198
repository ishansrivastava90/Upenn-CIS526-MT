Областа Каршијак се наоѓа во јужниот дел на Скопската Котлина, јужно и југоисточно од градот Скопје. Таа ги опфаќа двете падини на планината Водно, и јужната и северната и котлината на Маркова Река помеѓу Водно и Караџица, односно селата зад Водно од левата страна на Маркова Река. Каршијак на југ се граничи со етногеографската област Торбешија, а кон север се спушта и е отворена кон Скопското Поле. Областа Каршијак е претежно ридско-рамничарска, со просечна надморска височина од 250 до 700 метри. Највисока точка е врвот на планината Водно, Крствар, 1066 метри надморска височина. Бројот на населени места кои ги опфаќа областа Каршијак се менувал низ историјата, особено последните 60 години, поради наглото урбанистичко проширување на градот Сопиште и Кисела Вода, а помал дел влегува и во рамките на Општина Центар. Во минатото во Каршијак влегувале и селата Горно Водно и Долно Водно кои денес се градските населби Водно и Капиштец од Општина Центар. Некои извори за дел од Каршијак ги сметаат и селата Горно Нерези и Долно Нерези од Општина Карпош. Бројот на населението на областа Каршијак е драстично зголемен поради самата близина до градот Скопје, па така од некогашните 2692 жители во 1900 година, областа Каршијак денес брои над 38500 жители, пред се поради големиот број на жители на градските населби Кисела Вода, Капиштец, Водно, Црниче и Пржино, но и на селските населби како Сопиште, Припор и Усје. Како и во минатото и денес, доминатна етничка заедница во Каршијак се Македонците со над 97,5% застапеност, која во селските населби во Каршијак се движи и од 98% до 100%. Населението на Каршијак е во потполност од христијанска вероисповед.
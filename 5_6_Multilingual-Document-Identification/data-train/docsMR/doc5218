Το Τσας είναι συνοικία της Λήμνου. Είναι χτισμένη κάτω από τον ομώνυμο λόφο κι άλλοτε αποτελούσε τη συνοικία των Λημνίων πλοιοκτητών. Το Τσας αναπτύχθηκε στα νοτιοανατολικά της πόλης, στους πρόποδες του ομώνυμου λόφου, στον οποίο οφείλει το όνομά του. Κατά μια εκδοχή το τοπωνύμιο είναι ρωσικής προέλευσης και σημαίνει "παρατηρητήριο". Είναι γεγονός, ότι το 1770 οι Ρώσοι πολιορκητές του κάστρου είχαν στήσει εκεί το πυροβολικό τους και σώζεται ακόμα η ντάπια, η μικρή οχύρωση που είχαν κατασκευάσει. Στα κοινοτικά έγγραφα αναφέρεται από το 1848, όταν υπάρχει σαφής αναφορά ότι στην αλληλοδιδακτική σχολή του Κάστρου δικαιούνταν να φοιτούν μαθητές κι από τις τρεις συνοικίες του. Το 1854 στην "ενορία Τζάσι" υπηρετούσε ο πατήρ Ευστράτιος. Συνεπώς, πρέπει να υπήρχε κάποιος μικρός ναός. Ο σημερινός περικαλλής ναός της Παναγίας κτίστηκε το 1857 «εκ βάθρων», δηλαδή όχι στη θέση κάποιου παλιότερου. Είχε προηγηθεί κι άλλη προσπάθεια από το Φιλικό Κωνσταντίνο Βοδά, που εμποδίστηκε από τους Τούρκους, προφανώς πριν από το διάταγμα του 1856 με το οποίο επιτράπηκε η ανέγερση ναών. Ενδεχομένως στη συνοικία ζούσαν και Τούρκοι, διότι αργότερα αναφέρεται πως υπήρχε εκεί τουρκική σχολή. Αν και δεν βρισκόταν τόσο μακριά από την κυρίως πόλη όσο το Ανδρόνι, εν τούτοις το Τσας είχε ξεχωριστή ενοριακή αρχή, με επιτρόπους, προκρίτους, αντιπροσώπους, σχολικούς εφόρους κλπ. Το 1856 φορολογήθηκαν 267 άνδρες της συνοικίας ώστε να απαλλαγούν από τη στράτευση. Το 1863 ο πληθυσμός του αποτελείτο από 130 οικογένειες και το 1874 από 160. Το 1873 λειτουργούσε τετρατάξιο σχολείο κοντά στο ναό με 86 μαθητές και 26 μαθήτριες, τα έξοδα του οποίου κάλυπτε η ενορία κατά 80% και οι γονείς το υπόλοιπο. Το 1874 απετέλεσε ένα από τα 12 κοινοτικά σχολεία του νησιού αλλά το 1889 μετατράπηκε σε νηπιαγωγείο και οι μεγαλύτεροι μαθητές πήγαιναν στην Αστική Σχολή Κάστρου. Το 1919 ιδρύθηκε εξατάξιο δημοτικό που λειτουργεί μέχρι σήμερα. Το 1931 κτίστηκε νέο διδακτήριο, έπειτα από δωρεά 300 χρυσών λιρών του ομογενή Ρακκάκη και το 1960 άλλο νεότερο. Το 1942 ο δάσκαλος του σχολείου Κωνσταντίνος Ανδριώτης συνελήφθη από τους Γερμανούς για αντιστασιακή δράση. Φυλακίστηκε στο Μούδρο και μεταφέρθηκε στη Θεσσαλονίκη, όπου εκτελέστηκε στις 5/3/1943. Τσας

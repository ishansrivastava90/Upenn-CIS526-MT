Gre za zadnji roman, ki vključuje Hercula Poirota ali Ariadno Oliver. Kljub temu je po življenjski zgodbi Hercula Poirota zadnji roman Zavesa, ki ga je Agatha Christie napisala že v štiridesetih letih. Posebna zanimivost pri tem romanu je ta, da Poirot rešuje primer glede na nejasne indice zdaj že starejših ljudi, ki se tudi bolj malo spomnijo, saj se je zločin zgodil pred več kot 15 leti. Slavna pisateljica Ariadne Oliver na literarnem kosilu, katerih se sicer ne udeležuje, sreča gospo Burton-Cox. Slednja ima sina, ki se namerava poročiti s Celio Ravenscroft, ki je po naključju krščenka gospe Oliver, čeprav ona tega ne ve. Celiina starša pa sta umrla, ko je bila Celia stara okoli 10 let, oba so mrtva našli na skalni pečini. Gospa Burton-Cox jo zato prosi, da bi ji Oliverjeva kot slavna pisateljica kriminalnih romanov pomagala razrešiti ta primer, saj se Burton-Coxova boji, da bi morebitni ubijalski nagon od katerega od staršev prišel tudi na njene morebitne vnuke ali vnukinje. Ariadne Oliver ne ve, kaj naj stori, zato se obrne na starega prijatelja, slavnega belgijskega detektiva Hercula Poirota. On ji ponudi pomoč in odloči, da bosta ponovno odprla primer in ga s skupnimi močmi poskušala rešiti. Ariadne Oliver poskuša najti čim več naslovov prijateljev iz tistega obdobja, pri tem ji pomaga njej ne najbolj priljubljena tajnica Miss Livingstone, ki pa je šele kratek čas pri njej v službi. Dokoplje se tudi do telefonske številke Celie Ravenscroft, s katero se zmeni za večerno srečanje. Celia pride na obisk in Oliverjeva ji zastavi nekaj vprašanj. Med drugim izvemo, da je bila Ariadne Oliver v času umora na pisateljski turneji v Ameriki in da ve o samih žrtvah in zločinu zelo malo. Podobno izvemo tudi o Celii, ki je bila takrat v šoli v Švici. Pred bralcem se že izriše grob seznam osumljencev, pred umorom tako ali drugače povezanih z družino Ravenscroft. Hercule Poirot se sreča na večerji z višjim inšpektorjem Spencom in glavnim inšpektorjem Garrowayem. Med uživanjem morske hrane Poriot izve, da ni bilo popolnoma nobenih dokazov za umor, prav tako pa se nikomur ni zdel logičen skupinski samomor ali umor in samomor, ker sta zakonca živela zelo srečno. Ariadne Oliver se sreča z Mrs Matcham, ki je bila v času umora varuška otrok v hiši. Matchamova pove, da naj bi bila sestra enega izmed pokojnikov duševno motena in da naj bi otroka vrgla v reko. Po uspešni rehabilitaciji v norišnici se naj bi vrnila nazaj k Ravenscroftovima. Ostarela Mrs Matcham pa se nič ne spomni o kakršnem koli umoru ali skupinskem samomoru, pravzaprav se niti ne spomni, da sta Ravenscroftova umrla. Ariadne Oliver in Hercule Poirot se zmenita za sestanek, na katerem sta si povedala, kar sta do sedaj izvedela. Oliverjeva pove Poirotu večino starih ugibanj in teorij, prav tako pa mu pove zanimivost o ženinih lasuljah – zakaj bi žena nosila lasuljo na dan smrti? K Herculu Poirotu pride na obisk Desmond Burton-Cox, bodoči soprog Celie Ravenscroft, ki izrazi željo, da bi Poirot razrešil primer. Celia se je namreč odločila, da se ne bo poročila, preden bo ta primer rešen. Celia Ravenscroft pride na krajši obisk k Herculu Poirotu, tik pred obiskom Mrs Burton-Cox. Poirot pride do informacije, da Desmond ni pravi sin Mrs Burton-Cox, ampak njen posinovljenec. Celia izrazi željo, da bi zadostili radovednosti Burton-Coxove, ki je nikoli ni marala, in da bi odkrili rešitev te tragedije. Poirota obišče takoj po Celii še Burton-Coxova. Poirot in Oliverjeva ugotovita, da Burton-Coxova ne ve prav dosti o tragediji, pač pa je večkrat odločno poudarila stališče, da ne želi oddati sina hčerki morilke. Zelo kmalu odide, zato dobita tako Poirot kot Oliverjeva občutek, da ima nekaj za bregom. Ariadne Oliver se odpravi na obisk k Madame Rosentelle, starejši ženski, nekdaj vrhunski frizerki in lasuljarki. Poleg nekaj uporabnih nasvetov o modi prejme Oliverjev tudi podatek, da je prišla nekaj tednov pred dvojnim samomorom k njej francoska služabnica lady Ravenscroft in v njenem imenu naročila še dve lasulji. Poirot obišče gospoda Gobyja, vrhunskega detektiva, ki je slovel po tem, da je v zelo hitrem času izbrskal izjemno veliko podatkov o komerkoli. Tako poroča Poirotu, da je bila Burton-Coxova poročena s Cecilom Aldburyem, izdelovalcem gumbov in bogatašem. Štiri leta po poroki je Aldbury umrl v avtomobilski nesreči, po smrti njunega edinega otroka pa je bogastvo prešlo na vdovo. Kljub pričakovanjem pa bogastva ni bilo toliko, saj je podjetje v letih pred smrtjo moža slabše poslovalo. Izdatno vsoto denarja je zapustil Mr Aldbury tudi Kathleen Fenn, intimni ljubici, ki je zatem rodila sina, ki naj bi bil sin Aldburyja. Tega sina je posvojila Burton-Coxova in se poročila z majorjem Burton-Coxom. Slednji je umrl na Malaji. Burton-Coxova je zavrnila prošnjo po vrnitvi sina gospodični Fenn, ki je pred kratkim umrla. Njena oporoka gre Desmondu, ampak šele po petindvajsetem letu. Burton-Coxovi naj se naložbe ne bi posrečile – ima dovolj denarja za življenje, kar pa ji očitno ni dovolj. Tako je Poirot izvedel, da je Burton-Coxova prisilila Desmonda, da napiše oporoko nanjo, kar bi se v primeru poroke s Celio Ravenscroft utegnilo spremeniti. Poirot nato od inšpektorja Garrowaya iztrži informacijo, da je lady Ravenscroft pred smrtjo njen pes večkrat ugriznil. Poirot razsvetli Oliverjevo z informacijami, ki jih je prejel od gospoda Gobyja in ji izda, da bo odpotoval v Ženevo, kjer se bo sestal z dvema služkinjama, ki sta nekoč delali pri Ravenscroftovih. Pred odhodom pa Poirot še odide na grob Ravenscroftovih. Tam so namreč pokopani trije – Dolly, Molly in general Ravenscroft. Hercule Poirot se sestane z mademoiselle Rouselle, ki mu razloži njene občutke o družini Ravenscroftovih in opiše njihovo družinsko življenje. Vendar pa ne ve prav dosti, ker jo je kmalu zamenjala mademoiselle Meauhourat. Tako Poirot obišče še Zelie Meauhourat. Poirot jo prepriča, da pride v Anglijo in izpove resnični potek dogodkov Celii in Desmondu, ki se brez tega ne bosta poročila. Poirot kot že tolikokrat prej privede pomembne osebe v tem primeru in jim razloži rešitev zločina. Njegovo pripoved spremljajo Celia, Desmond, Zelie in Mrs Oliver. Poirot opiše vse, pri tem pa mu pomaga Zelie Meauhourat. Dolly in general sta se ljubila, a je general začutil nevarnost v Dolly, zato je presedlal na njeno sestro dvojčico Molly, ki ji je bila zelo podobna. Dvakrat se je zraven Dolly zgodila velika tragedija – prvič je po udarcu v glavo padel v ribnik in utonil njen sin, po njeni uspešni rehabilitaciji in vrnitvi v družino Molly Ravenscroft pa je bil napaden neki otrok na Malaji. Tako so se preselili nazaj v Anglijo, kjer so živeli srečno do tragedije s smrtjo Dolly. Pravzaprav pa je takrat umrla Molly, ki jo je v prepad potisnila Dolly. Pred smrtjo je Molly naročila možu, naj ne izda Dolly policiji, ker Dolly ne ve, kaj dela. Tako se domislijo zgodbe o hoji v spanju in smrti Dolly, Zelie pa takoj zatem odpotuje v Švico. General jo še prej pošlje po dve lasulji za Dolly, da bi se slednja lažje pretvarjala za Molly. Nato tistega usodnega dne na skalni pečini general zadosti pravici in ubije Dolly, ki jo je v zadnjih treh tednih nekajkrat ugriznil pes, ki je vedel, da Dolly ni Molly. Takoj nato general ubije še sebe in krog je sklenjen. Zelie zgodbo potrdi in ji doda še nekaj podrobnosti. Celia in Desmond sta vesela in se poročita, Desmond spremeni oporoko, a nekaj denarja vseeno zapusti Mrs Burton-Cox.

Pilietinės visuomenės institutas, kaip teigiama jų interneto svetainėje, siekia stiprinti pilietinę visuomenę bei aktyviai prisidėti diegiant ir įtvirtinant demokratines bei pilietines vertybes. Be to, kaip vieni iš tikslų nuorodomi objektyvios, su viešąja politika susijusios informacijos teikimas visuomenei ir pilietinės visuomenės idėjos bei principų gynimas viešąjame gyvenime. Pilietinės visuomenės institutas stebi, analizuoja ir tiria Lietuvos viešąją politiką bei politinę kultūrą ir ieško naujų eurointegracijos galimybių ir pristato jas visuomenei. Jis taip pat vertina geriausios praktikos Europoje ir pasaulyje pavyzdžius bei jų tinkamumą Lietuvai, atlieka lyginamuosius pokomunistinių šalių tyrimus ir analizuoja globalizacijos iššūkius pilietinei visuomenei. Be to, institutas viešai išsako nuomonę aktualiais pilietinės visuomenės raidos klausimais, padeda įvairioms interesų grupėms ginti pilietinės visuomenės idėją ir inicijuoja viešas diskusijas ir debatus. Galiausiai jis įgyvendina edukacinius projektus, prisideda prie suaugusiųjų pilietinio švietimo sistemos kūrimo. 2008 m. atliktas 2-asis Pilietinės galios indekso tyrimas. Skirtingai nei 2007 m., 2008 metų tyrimas atskirai apėmė šalies mokytojų pilietinės galios vertinimą. Pilietinės visuomenės institutas 2007-2008 metais vykdė "Atviros valdžios" projektą, kuriuo buvo siekta, kaip jie patys teigia, padaryti valdžios institucijas prieinamesnes, skaidresnes ir atviresnes visuomenei. Projekto rezultatai parodė, kad tiek informacijos apie viešuosius finansus teikimo, tiek piliečių galimybių dalyvauti sprendimų priėmimo procese atvejais trūksta vieningos informacijos teikimo sistemos. Todėl pagrindine išeitimi Pilietinės visuomenės institutas siūlo sukurti tokią vieningą informacijos sistemą, kurioje būtų suprantamai pateikta informacija apie visų lygmenų valdžios institucijų svarstomus projektus visose jų rengimo etapuose. Informacinėje sistemoje turėtų būti sudaryta galimybė sekti finansinius valdžios institucijų srautus – aiškiai ir vienoje vietoje rasti informaciją apie tai, kaip numatytu laikotarpiu yra paskirstomi valstybės pinigai. Projekto idėja gimė todėl, kad lietuviai, kaip rodo ilgalaikiai tyrimai, išsiskiria iš kitų Europos Sąjungos tautų tuo, kad ypač nepasitiki savo parlamentu. Vienas iš būdų atkurti tautos pasitikėjimą Seimu, anot Pilietinės visuomenės instituto, – suteikti žmonėms kuo daugiau patikimos informacijos apie kandidatus į Seimo narius, kad jų pasirinkimas būtų žinojimu pagrįstas ir sąmoningas. Pilietinės visuomenės institutas buvo vienas iš akcijos "Baltoji banga" iniciatorių. Pagrindinis projekto „Baltoji banga“ tikslas – skatinti skaidrią Lietuvos verslo praktiką, padėti atsisakyti ydingos praktikos dalį atlyginimo darbuotojams mokėti „vokeliuose“, atkreipti visuomenės, vartotojų dėmesį į pažangų ir atsakingą Lietuvos verslą, siekiantį kurti tinkamas darbo sąlygas savo darbuotojams. Akcija siekiama, anot Pilietinės visuomenės instituto, kad „Baltoji banga“ taptų plačiu skaidrų ir atsakingą verslą skatinančiu judėjimu. Šios ilgalaikės akcijos metu platinamas skaidrumo ženklas „Baltoji banga“, kuris galėtų tapti simboliniu verslininko pilietiškumo ir skaidrumo atskaitos tašku. Verslas su skaidrumo ženklu turėtų pelnyti didesnį klientų pasitikėjimą, geresnį vardą.
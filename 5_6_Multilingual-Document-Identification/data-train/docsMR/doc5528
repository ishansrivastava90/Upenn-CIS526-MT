หม่อมเจ้าธานีนิวัต โสณกุล  พระโอรสในพระเจ้าบรมวงศ์เธอ พระองค์เจ้าโสณบัณฑิต กรมขุนพิทยลาภพฤฒิธาดา ประสูติแต่ หม่อมเอม กุณฑลจินดา ธิดาหลวงวรศักดาพิศาล ทรงเข้าศึกษาที่โรงเรียนราชกุมารในพระบรมมหาราชวัง จากนั้นเสด็จไปทรงศึกษาที่ประเทศอังกฤษ แล้วเสด็จกลับมารับราชการในตำแหน่งต่าง ๆ คือ ปลัดกรมพลำพัง ราชเลขานุการในสมเด็จพระศรีพัชรินทราบรมราชินีนาถ ได้รับเฉลิมพระนามเป็น  พระวรวงศ์เธอ พระองค์เจ้าธานีนิวัต ในรัชกาลที่ 7 ทรงดำรงตำแหน่งเสนาบดีกระทรวงธรรมการ ระหว่าง พ.ศ. 2469 - 2475 ในรัชกาลปัจจุบัน พระวรวงศ์เธอ พระองค์เจ้าธานีนิวัต ทรงดำรงตำแหน่งองคมนตรี ได้มีการสถาปนาให้ทรงกรม เป็น พระวรวงศ์เธอ กรมหมื่นพิทยลาภพฤฒิยากร  เมื่อวันที่ 8 พฤษภาคม พ.ศ. 2493 และทรงพระกรุณาโปรดเกล้าฯ ให้เป็นผู้สำเร็จราชการแผ่นดิน สืบแทนสมเด็จพระเจ้าบรมวงศ์เธอ พระองค์เจ้ารังสิตประยูรศักดิ์ กรมพระยาชัยนาทนเรนทร ซึ่งสิ้นพระชนม์เมื่อวันที่ 7 มีนาคม พ.ศ. 2494 และดำรงตำแหน่งประธานองคมนตรี พระวรวงศ์เธอ กรมหมื่นพิทยลาภพฤฒิยากร ทรงได้รับพระกรุณาโปรดเกล้าฯ ให้เป็นผู้สำเร็จราชการแผ่นดิน ในระหว่างที่พระบาทสมเด็จพระเจ้าอยู่หัว เสด็จพระราชดำเนินเยือนจีน ญี่ปุ่น และฟิลิปปินส์ เมื่อ พ.ศ. 2506

ИСТОРИЧЕСКИ ДАННИ ЗА СЕЛИЩЕТО ПРЕЗ ПЕРИОДА НА ТУРСКОТО РОБСТВО През този период селото имало две махали – горна и долна. В долната махала живеели турците, където била построена и джамията. Черквата “Св.Въведение Богородично” била построена в 1868 г. Главен инициатор бил Иван Радев – ковача, с помощници Симеон Недев, Върбан Янков, Михо Стоянов, Станю Петров, Станю Добрев и др. Осветена е в 1897 г. от Негово Високопреосвещенство Великотърновски Митрополит Г.Г.Климент. Първи служители тук били свещеник Иван от Сергевец, Георги Хаджи от Търново и др. Върху същите основи храмът бива издиган, подобрен и украсен. Както целия български народ, така и жителите на село Чатма страдали от безчинството на турските паши и бейове. Те наричали селяните гяури и за да се различават от тях, им забранявали да носят дрехи от друг цвят, освен черен. Руските доброволци и българските опълченци преминали Дунава през м.април 1877 г. край град Свищов. Преминаването ставало с помощта на българското население от околните села, тъй като те най-добре познавали местността - на много места българският бряг е стръмен и не е могло да се премине. На помощ им дошъл един инженер, който посочил мястото, откъдето да преминат. Заедно с руските войски, към опълченските дружини преминали и опълченците от село Чатма Георги Иванов Шопа, Добри Пенев Върбанов и дядо Ламби Рацов. Част от руските войски преминали през Чатма, където местното население ги посрещнало по стар обичай с хляб и сол. Въпреки, че селяните не били заможни, всеки отделял по нещо – кой овца, кой кон – и подпомагали братята освободители. При сраженията на връх Шипка опълченците Ламби Рацов и Добри Върбанов били ранени, а Георги Иванов Шопа, за проявена храброст е награден със седем ордена. Той доживява свободата на Отечеството и умира през 1936 г. БИТ И ОБИЧАИ, ХАРАКТЕРНИ ЗА НАСЕЛЕНИЕТО НА БОСИЛКОВЦИ С помощта на чекрък и въртежки, на домашен стан, жените тъчели пещимали, коренки, кълчищни и вълнени тъкани. На главите си забраждали драменки, а при траур – черни чембери. От кълчищните платна жените шиели дълги ризи с големи пъстроцветни шевици в полите, по маншетите, на раменете и около пазвите. Пещималите и коренките стягали с чапрази около кръста. Обували вълнени чорапи, плетени с дървена кука, и терлици. В кално време носели цървули от сурова свинска кожа. През зимата жените обличали дълги елеци и антерии – памуклийки. За украса носели на шията гердани, на ръцете - гривни и пръстени, на ушите – обеци, а в празнични дни носели босилкови китки и цветя. По-богатите селянки носели наниз от жълтици, а момите за женене завързвали на шията си за украшение “цопа” – дълга платнена лента от червено кадифе, цялата обшита с жълтици. Спускали я отзад по гърба до края на полите. Мъжете носели на главите си кафяви или черни калпаци. Обличали се с кълчищни ризи и потури, които били много дънести. На краката навивали навои с цървули. Кръста си увивали с пояс. По сватби и празници ергените, с нож в пояса и червена китка на калпака, водели кръшни хора. Децата носели дълги бели ризи и антерии. Въпреки и големи, те не решавали самостоятелно личното си щастие. Това особено важало, когато ставало дума за женитба. Обикновено родителите или близките решавали тяхното бъдеще. След сватбата, вечер преди лягане, снахата миела краката и целувала ръка на свекъра и възрастните. Пред старите тя трябвало да се срами, да почита и уважава зълви, девери и етърви. В много семейства невястата била подчинена на всички - нещо като робиня. Младоженците, с ибрик и леген, ходели у кръстника да мият и неговите крака. В първите седмици след сватбата булката не бивало да поглежда чужд мъж, а до Гергьовден ходела обута с вълнени чорапи. На връх светия ден кръстницата я събувала и пълнела чорапите с просо. На починал обличали най-новите дрехи /венчалните/. Траурното шествие било придружено с много мъка и плач. Опелото се извършвало в черквата и оттам волска кола го карала до гробището. До 40-я ден близките жени на покойника всяка вечер ходели на гроба му да кадят и преливат вино. За “Бог да прости” душата на умрелия те раздавали питки и жито на Задушница. Дълбоко религиозните селяни мислели, че Бог взема децата и близките им и се успокоявали с това, че “тъй му било писано”. За усмиряване и омилостивяване духа на светиите, се уреждали обрики /жертвоприношения/. На три свети празника /Костадиновден, Атанасовден и Света Троица/ през годината всеки селянин дарявал овца и в края на селото, на определено за целта място, устройвали обща трапеза. Васиите /организаторите/ готвели в харании /големи медени съдове/ яхния. Попът отстоявал курбана и всички се хранели на поляната на обща трапеза. При суша селяните устройвали молебен за дъжд. Правели човек от кал-герман, обкичвали го с бъзак /бъз/ и карали да го оплаква мома, която е родила - за да изкупи прегрешенията си и да се смили Бог и даде дъжд и плодородие. След това я заливали с вода и с това я смятали очистена душевно и телесно. Церемонията се водела от попа. Погледите на всички били обърнати към небето. Особено неблагоприятно се отразявали сушавите години на бедните селяни. От тъмно до тъмно те се борели с твърдия чернозем. Единствената утеха на селския стопанин били благотворните лъчи на лятното слънце и обилните дъждове. Иван биволаря биволи пасеше близо край нивята и моми наглежда, коя чакъм реже, коя край обира, коя среда вие. .. Крайо близо, крайо, на край да изляза, че на края има сянка орехова, вода гораньова… Есента селските труженици събирали плода на своя труд. Най-шумно и весело било по гроздобер. С големи кошници, косери, постав, теглен от два коня, роднини и комшии се събирали и отивали в лозята. Денят минавал в много смях, веселие, закачки и песни. Вечерта стопанинът стъпквал гроздето с крака и всички пиели шира. Трудолюбивите домакини приготвяли от ширата вкусна каша с орехи и суджук /нанизани орехови ядки в два реда и потопени неколкократно в кашата/. На 14 януари се събирали роднини и посрещали Нова Година. Точеното с късмети /дрянови пъпки/ предсказвало бъдещата дейност на всеки член от семейството. В средата на точеното се поставяла скъпа пара и който я намерел, ще държи кесията през годината. Зарезан бил очакван и любим празник на мъжете. С кокошки, пълни бъклици с червено вино и с музика те отивали на лозята. Избирали млад, енергичен, богат мъж, поставяли му китка, ушита със сребърни пари, връчвали му знамето на плодородието на лозата и го наричали “цар”. На Лазаровден децата - циганчета и българчета - ходели по къщите, пеели лазарски песни и играели. Гостоприемните селяни ги дарявали с кърпи, яйца, брашно, а някъде разчупвали топли пити. Съществувал е и обичаят, на Гергьовден - освен жертвоприношението, извършвано в чест на героя-победоносец Св.Георги, който убива сурата ламя и с това избавя хората от страшното бедствие, да се залюляват на люлка от въже, вързано на зелено дърво, накичени с червено лале за здраве. ИСТОРИЧЕСКИ ДАННИ ЗА СЕЛИЩЕТО СЛЕД ОСВОБОЖДЕНИЕТО ОТ ТУРСКО РОБСТВО За задоволяване на населението от домакински потреби, на 22.10.1906 г. била основана кредитна кооперация “Прогрес”, утвърдена от Областен съд с Определение от 05.02.1907 г., обнародвано в бр.28/1907 г. на “Държавен вестник”. Основатели били Петър Илиев, Янко Фучеджиев, Цвятко Тодоров, Генчо Тодоров, Симеон Тодоров Пеев, Панайот Маринов, Григор Матеев, х.Димитър Караколев, Симеон Тодоров и други. Те подарили ниви, наемът от които осигурил средства за по-разширена търговска дейност. По-късно, със Закона за трудовата поземлена собственост /ЗЗТПС/ кооперацията била оземлена със 100 дка обработваема земя, която била давана на изполица за обработване на членовете-кооператори. Все по това време в селото съществувало въздържателно дружество, целящо да предпази хората от лоши пороци. И единственото за тогава дружество на Български червен кръст, което развивало по-широка дейност в училищата. Непосилният труд на селяните бил прекъсван от трите последователни войни, водени от българската буржоазия. Зловещият звън на училищната и църковна камбана, познатият и гръмогласен вик на кехаята призовавали към обща мобилизация. Върху жените и старците оставали грижите и работата на нивите и в къщите. При тези условия изкараното с много пот и труд отивало на фронта за съюзниците, докато нашите войници мизерствали – ядели вмирисано месо и мухлясал хляб. Много от селяните оставили костите си по бойните полета /Яким Русанов, Иван Станчев, Дянко Филипов, Минчо Панайотов, Марин Минчев/, други се върнали инвалиди /Петър Алексиев Добрев, Трифон Стоянов, Атанас Беленски/, а трети се върнали живи, но заварили запустели ниви и градини. Спомени на участници в Първата Световна война, в Междусъюзническата и в Балканската войни Спомени на Гаврил Филев Като избухва войната, той бил на 19 години и е бил войник или на служба. Служел като подофицер в Свищов. След избухването на войната неговите по-големи началници казват, че ще останат да обучават нови млади войници, които по-късно ще бъдат изпращани като подкрепления на фронта. Но той решава да замине за фронта да го види какво представлява и самият той. Натоварени на влакове, те заминават по железницата през Стара планина към границата. Стигат в Македония, където трябвало да се установят и да започнат бой с противника. Те не се включват веднага в самия бой, а след няколко дни. Във войната той взема участие като картечар в Трета рота. Той бил командващ на нещо като поделение, където войниците били възрастни. Имало по-възрастни и от 50 години. Той бил най-младият. Първия бой бил в окопи, като и едните, и другите се окопавали. Пред окопите имало опънати телени мрежи, за да предпазват войниците, които са в тях. Сражавали се безспирно. Така минавали дните. През деня се биели, но настъпи ли нощта, боят позатихвал.  Но ето, че един ден противникът излязъл от своите окопи и започнал да настъпва към българските позиции. Трудно било нашите войници да ги спрат, защото те били много. Хващат двама противника и ги разпитват, за да разберат какво са намислили. Те им отговарят, че тук на фронта се намира една дивизия - Девета, а те имали 11 дивизии на фронта и трудно ще им отбият атаката. Те им казват, че трябва да спрат, защото един не може да се бие с 11. Но нашите войници били твърде решителни и останали да се бият до смърт. Армията на противника обаче била смесена - състояла се от сърби, гърци, турци, негри и др. Както казва дядо Марко, те били най-обикновени хора, на които им е дадена пушка и са изпратени да воюват. Това помогнало много на българските войници да ги разгромят. Много от противниковите войски, щом стигнели до окопите, хвърляли пушките и започвали да се борят, което също помогнало много. Този ден войниците успяват да върнат противника обратно. Но ето, че и на другия ден се повтаря същото. Това се повтаря и на следващия ден. Противникът загубва много хора и не излиза на четвъртия ден. Започват отново боевете от окопите. Не минават много дни и труповете, които са по средата на окопите, започват да гният и наоколо започва да мирише. Затова войниците излизат от окопите и започват да заравят умрелите хора. Всеки началник бил задължен така да си разпредели войниците, че всеки да заравя умрели трупове. Войниците, като донесат убит, началникът им заповядвал да го разкопчаят, защото всеки войник имал на врата си табелка с номер и народността. След като бъде записан номера, началникът давал заповед да се спусне в изкопания трап. В един трап заравяли по 100 и повече души. След като свършат вечерта, полковниците давали заповед всички войници да влязат в окопите, а техните началници да останат по местата си. И започвали да правят проверка, като един по един началниците казвали какви хора по народност са заровени. И след това се прибирали в окопите. Още не влезли в окопите, пак се започвала престрелка. Минават още няколко дни и ето, че една нощ противникът започва да хвърля задушлив газ в окопите на противниците си. Но нашите войници имали маски и се спасили, макар някои да ги махнали и да измрели. А на сутринта противникът, мислейки, че войниците са умрели от газовете, се запътва към българските окопи. Но нашите войски ги разгромяват. След това настъпват към България и на границата ни се окопават наново. Отново започват боеве след боеве, атака след атака. Българските войници се окопават в окопи и галерии. Галерията представлявала нещо като тунел под земята, дълъг 100 м. Боевете край границата ни били много тежки и трудни. Дори веднъж един снаряд затворил галерията и всички хора, които били вътре, започнали да плачат, да ридаят, но дядо Марко и още един балканджия отварят пръстта и измъкват дъските, които били сложени над ямата. Входът бил отпушен отново и животът на много хора - спасен. Но дядо Марко не излязъл от галерията, защото чувал стенания и викове за помощ. Той и неговият другар отишли при човека, пренесли го и го превързали. Но ето, че и краят на войната настъпва и войниците се завръщат в родните си краища. Но дядо Марко отива в Свищов да си дослужва, защото, когато войната започнала, той не служил, а отишъл на фронта. След това се върнал на село. Той отива веднъж да води братовчеда си в Свищов и да му покаже Дунав. Там среща полковника, когото е спасил. Той го поканва в къщи, където жена му го посреща на драго сърце и не иска да го пусне да си ходи. Тя се радва много, че е видяла спасителя на мъжа си. Втората Световна война /1939–1945/ хвърля черна сянка над бедняшките къщи. И този път фашизираната българска буржоазия участва във войната на страната на хитлеристка Германия. В услуга на немците са летища, пътища, складове. Зърнените храни и добитъкът се вземат насила за фронта. Кметът на Босилковци налага големи реквизиции на сиромашките семейства, а богатите пази, защото го подкрепят. Българската буржоазия е в пълна услуга на хитлеристките управници, които подлагат страната на още по-алчен грабеж. Честните и прогресивни хора в страната реагират с гняв и възмущение. По-активна борба против фашисткото управление започват партизанските отряди. Помощ като ятаци на Горнооряховския партизански отряд от Босилковци оказват Стефан Игнатов Добрев и Никола Пашанков Станев. Друг участник в съпротивителното движение като ятак на партизаните от Горнооряховския отряд е Стефан Игнатов Добрев. Роден през 1910 г. в с.Босилковци, в бедно семейство. Баща му е убит в Първата Световна война. Многодетното семейство остава на издръжка на майката. Така на 8-годишна възраст Стефан Игнатов остава сирак и се запознава с лишенията и мизерията на сирашкия живот. За да подпомага издръжката на семейството си, майката го дава чирак при различни богаташи в селото. Въпреки мизерията обаче, той бил буйно и любознателно момче и успява да завърши III клас /сега VII/. След завършване на основно образование, учи занаят в Полски Тръмбеш – дърводелство, след което се завръща в родния край. Започва да работи като дърводелец и майстор-зидар по различни сгради. През 1928 г., на 18-годишна възраст се оженва за Йордана Атанасова. Прави постъпки за доброволец в армията, но не го приемат. На следващата година става войник и служи три години във В.Търново, Свищов и Варна. След уволнението си се връща в Босилковци и работи една година в мелницата, а после по занаята си. После отива за една година в град Бяла, а след това – в Бургас, работник в мините. Там остава две години. След освобождаването му от мината, си идва в село и започва да се занимава с увеличаване на портрети, изработката на които се извършвала във В.Търново. При тази работа, при обхождането на селата, той се запознава с партизани от Горнооряховския партизански отряд – Сава Дълбоков, Евтим Цветков, Стефан Моллов и други. След свързването си с партизаните, през 1943 г. Стефан Игнатов постъпва на работа като магазинер в кооперацията на с.Босилковци и работи като такъв една година. През това време той е свръзка на партизаните от с.Павел, Масларево, Хаджи Димитрово, Страхилово, Пейчиново, Полско Косово, Ценово и други. През 1943 г. той трябва да намери скривалище за група партизани. За тази цел, заедно с партизаните, го изкопава в собствената си къща. През м.септември същата година те идват да живеят там, като издръжката им е предимно от неговото семейство. Бай Стефан ходи и ги снабдява с различни продукти. През същата есен е взет запас в град Балчик и оставя партизаните в дома си, на издръжката предимно на жена си, която е с четири невръстни деца /по на 12, 10, 4 и 2-годишна възраст/. Тя им готви, пере и предпазва от разкриване. Синът и Софрони купува мляко от овчарите. В къщата те престояват, без да излизат, един месец и пет дни, страхувайки се да не бъдат разкрити и заловени. Като запасен войник Стефан Игнатов остава пет месеца. В близко време трябвало да приемат в скривалището му още няколко другари от Стражица, Горнооряховско. За целта се налага отварянето на нова портичка към западната страна на двора, понеже изходът на двора бил открит към поляната. В работата помогнал и Пею Пашанков. Съблазнен от “голяма” премия – 50 хил.лв. за глава на партизанин, Иван Кънчев от Горна Студена, който също се е укривал у Стефан Игнатов, през м.юни 1944 г. отива в полицията, предава ги и с подробности разкрива връзките им и другите ятаци в района. Полицията, с предателя, са над селото, където той, снел завинаги маската на човек, посочва къщата на Стефан Игнатов. Фашистките палачи, подкрепени от местните представители на властта, блокират къщата. Партизаните разбират, че са предадени и поръчват на малкия Софрони /синът на Стефан Игнатов – тогава 11-годишен/, да ги заключи и с малката си сестричка да отидат у дядови си. При излизането един полицай удря детето и то пада на земята. Но Софрони е твърд и не казва, че в къщата има хора. Няколко ритника и детето е в безсъзнание на земята. Фашистки агенти, прикрити зад купа царевичак, откриват огън с автомати и пушки във вратата и прозорците на къщата. Партизаните са принудени да хвърлят няколко бомби и след убиването на един от полицаите, те се разбягали. Това спомогнало за изтеглянето им през селото, за да се свържат с групите от Павел и Хаджи Димитрово. Тук била и Кина Василева Петкова - Бойка. По пътя през селото те срещат агенти, които носят тенекия с газ, за да запалят къщата и ги изгорят живи. Преминавайки през дерето срещу кредитната кооперация, минават по улицата край Ганчо Костадинов и Колю Пашанков и поемат посока за местността “Дуванлъка”, към с.Хаджи Димитрово, където в местността “Черния мост” трябвало да се срещнат с групите от това село и с.Павел. Тук биват пресрещнати от войсково поделение на 33-ти Свищовски полк и във въоръжената схватка биват избити. Само Стефан Моллов остава жив, тежко ранен, скрит под ръкойките на ожънатия ечемик. В неравната битка на 7 юни 1944 г. пада и смелата жена-партизанка, гордост на Беленския район, Кина Василева Петкова – Бойка. 21 юни 1944 г. Топла юнска привечер. Ръми ситен дъжд. В полето лъха мирис на зряла пшеница. Десетте герои-комунисти, които не се плашат от смъртта и не коленичат пред фашистите, са навързани един за друг. Те знаят къде ги водят палачите. По пътя Павел – Босилковци, в местността “Божанковия салкъм”, биват избити. Няколко картечни редове прекъсват завинаги живота на Стефан Игнатов и Никола Пашанков, другарите им от Полско Косово – баща и син Стоян и Христо Терзиеви, от с.Пейчиново – Андрей Йорданов, Станка Василева, Ангел Ангелов, и от с.Павел – Иван П.Русков, Никола П.Русков и Петко П.Русков. На лобното място е издигнат паметник със скромна алея, който да напомня на идното поколение за геройската им смърт. На 4 ноември 1944 г. тленните останки на загиналите са пренесени в родните им места. Колю Пашанков и Стефан Игнатов са погребани в двора на общината в Босилковци. В знак на дълбока признателност над гроба е издигнат бял паметник с ликовете им. Паметни плочи са поставени и на домовете на загиналите където при чествания се полагат венци от живи цветя. В ГОДИНИТЕ НА СОЦИАЛИСТИЧЕСКО СТРОИТЕЛСТВО На 9 септември 1944 г., с помощта на Съветската армия, въстаналият български народ със славните партизански отряди, събори игото на фашизма и капиталистическата експлоатация. Над страната изгря свободата и нейните лъчи озариха и бедните къщи на Босилковци. Още на 12 септември е основан комитетът на Отечествения фронт. Едни от първите му членове са Борис Иванов Долапчиев, Петко Иванов Трифонов, Петър Митев, Панайот Георгиев и др. Първоначалната дейност на Отечествения фронт е мобилизиране на всички сили, средства и хора за фронта. Младежите от Босилковци взеха дейно участие в бригадирското движение на националните обекти “Прохода на Републиката” /Хаинбоаз/, линията Перник-Волуяк, язовир “Росица”, линията Ловеч-Троян. Първите бригадири са Иван Василев Михалев, Иван Недев, Филип Казаков, Ричка Тончева и др. Младежта участва масово и в околийските и местни бригади в ДЗС “Соатя” и ДЗС “Дунав”. През м.ноември 1947 г. със Закона за национализацията на промишлените предприятия, бе национализирана частната мелница в с.Босилковци. За ръководител бе избран старият партиен деец Петко Иванов Трифонов, който беше председател на Комисия по национализацията. В 1956 г., когато се извършва електрификацията на селото, мелницата е пригодена към електрически двигател. В 1960 г. тя става собственост на Трудово-кооперативното земеделско стопанство.  След това се извърши и национализация на едрия земеделски инвентар – три вършачки с тракторите. През 1956 г., със собствен труд и със средства от самооблагането, селото е електрифицирано и кинефицирано. Построен е здравен дом с лекарски и зъболекарски кабинети и родилно отделение. Докато в миналото болният се откарва в града с каруца и често по пътя умира, то сега ефикасна Първа медицинска помощ се оказва на място. При по-тежки случаи се ползва новозакупената линейка. Построени са стадион с колодрум и хубав парк. Жените – домакини са освободени от задължението да пекат домашен хляб. Техният тежък труд е заменен от новата механизирана фурна, построена в 1962 г., която задоволява напълно нуждите на селяните от качествен и винаги пресен хляб. През 1963 г. е открита новопостроената сграда на Потребителна кооперация в центъра на селото с модерни слънчеви и просторни магазини. В същата година е асфалтирано шосето до гара Бяла, което свързва селото с окръжния център Русе. По него от 1960 г. редовно пътува луксозна рейсова кола. Самоотверженият труд направи хората заможни, това се отрази и на техния бит. На мястото на старите къщи като гъби се издигнаха нови, просторни и слънчеви. Всеки дом е добре обзаведен. Наличието на бюфет, гардероб, спалня е нещо обикновено. Кухните се преустроиха по новому. Домакинските електрически уреди навлизат широко в бита. Купуването на радио, телевизор, акордеон, мотоциклет и други, показват непрестанното културно издигане на селските труженици. Дворовете, състоящи се от зеленчукови и цветни лехи, са наредени с много старание и вкус. На много порти е окачена табела с надпис “Образцов дом”. В тези домове, в хигиенични стаи подготвят уроците си децата. Нарасналите културни нужди на жителите наложиха откриването на кино с широколентов апарат и впоследствие – широкоекранен. Всяка вечер пред екрана хората имат възможност да се запознават с минали исторически събития, с научните и технически постижения в света. През последните години особено много се разшири дейността на Народното читалище. Към него са сформирани танцов, хоров и театрален състав, които развиват пълноценна дейност и спомагат за задоволяване на културните нужди на хората. Библиотеката на читалището разполага с над 5200 тома литература, подредена по най-новите библиотечни изисквания. Те са на разположение на читателите и спомагат за изпълнението на правителствени и партийни решения. Развитието на селището в икономическо и културно отношение наложи израстването му с още по-големи темпове. Това ще се почувства значително през следващия период от време, когато ще се обособи център с Административна сграда на ТКЗС, ново читалище /Културен дом/ с всички необходими зали и помещения за пълноценна културно-просветна дейност, поща, магазини и павилион, разположени в хубав парк с изглед на изток, пред който ще бъде площадът на селото. До 1970 г. селото ще бъде водоснабдено и това ще спомогне за по-успешното му озеленяване. Улиците ще бъдат павирани. По стръмните улици на селото ще бъдат прекарани канали и това ще предотврати замърсяването им. Ще бъде построена обществена баня и пералня. Още по-добре ще се обзаведат домакинствата. Във всяка къща ще има прахосмукачка, телефон, телевизор, а меката мебел и известните на цял свят котленски килими ще бъдат нещо обикновено. Ще се разшири развитието на животновъдството и средните добиви от животните. За осъществяване изпълнението на плана в животновъдството в някои от по-важните показатели, ще се водоснабдят и механизират напълно производствените процеси в три свинарника, два птичарника и в кравефермите. Механизирано ще се извършва стрижбата и доенето на овцете. За осъществяване изпълнението на плана в полевъдството, ще бъдат механизирани почти всички процеси. Горните показатели сочат, че до края на 1970 г. ТКЗС "Партизански ятаци"  ще бъде напълно укрепено в икономическо отношение, а кооператорите му ще са заможни селяни. Материалите по историята на селото събраха и подработиха Величка Мълчанкова – учителка и Генчо Георгиев – библиотекар.
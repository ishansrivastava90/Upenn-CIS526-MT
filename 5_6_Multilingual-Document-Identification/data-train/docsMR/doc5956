एक सच्चे मानववादी के रूप में नागार्जुन ने अपने और दूसरे लोगों के जीवन में व्याप्त दरिद्रता, अज्ञान और निष्क्रियता के कारणों को देखा. उन्होंने समाज में व्याप्त अंतर्विरोधों को पहचाना और यह समझा कि समाज में दो तरह के प्राणी हैं, एक वे जो खुद परिश्रम करते हैं और दूसरे वे जो खुद परिश्रम नहीं करते. उन्होंने अपनी बहुत-सी कविताओं में इस अंतर्विरोध पर तीखी चोट की है और भावी समाज में जनता के प्रति न्याय करने के लिए यह आधार सुझाया है कि बड़े-बड़े ज़मींदारों-व्यापारियों और ठेकेदारों की सम्पत्ति जब्त करके सब पर जनता का स्वामित्व लागू किया जाए, मजदूरी करनेवाले को बेकार न रखा जाए, जब प्रकार के भेद-भाव का अन्त किया जाए. जहाँ वे जनता को अपनी दुर्दशा के ख़िलाफ करते देखते हैं वहाँ वे पूरे उत्साह से उसका स्वागत और समर्थन करते हैं और उसे यह राह दिखाते हैं कि वह किस तरह आगे बढ़कर नए इतिहास की रचना कर सकती हैं. नागार्जुन जितने क्रांतिकारी सचेत रूप से हैं, उतने ही अचेत रूप में भी हैं. इस क्रांतिकारिता का आधार है जनता और उसके आंदोलनों के साथ कवि नागार्जुन का अटूट संबंध. इस संबंध ने नागार्जुन को और उनकी कविता को एक विशेष स्वर और चरित्र प्रदान किया. उनकी यह विशेषता सबसे अधिक उनकी व्यंग्य कविताओं में प्रकट होती है, खासकर राजनीतिक व्यंग्य में. जनता से अटूट संबंध कायम करके नागार्जुन ने जनता की मनोभावनाओं को समझने की अद्भुत शक्ति विकसित की है और भारतीय जनता की सांस्कृतिक परम्पराओं को गहराई से हृदयंगम किया है. यही कारण है अपनी राजनीतिक कविताओं में भी वे पौराणिक प्रतीकों का ऐसा सधा हुआ उपयोग करते हैं कि वे प्रयत्नपूर्वक अलग से लाए हुए नहीं मालूम पड़ते. मँहगाई की सूपनखा को कैसे पाल रही हो सत्ता का गोबर जनता के मत्थे डाल रही हो जैसी पंक्तियाँ इसका उदाहरण हैं. सांस्कृतिक प्रतीकों के मूल आशय को आज के जीवन की परिस्थितियों में रूपांतरित करने की उनकी अचूक कला ने उनकी कविताओं को सांस्कृतिक गरिमा प्रदान की है. यही कारण है कि अपने राजनीतिक रूझानों में उतार-चढ़ाव के बावजूद नागार्जुन जनता के हितों के विरूद्ध चले जाने वाले असंतुलन या भटकाव का परिचय नहीं देते. जनता से इस घनिष्ट संबंध के कारण निराशावाद नागार्जुन की काव्य चेतना को कमज़ोर नहीं करता. “यात्री” नागार्जुन को पिता की छत्रछाया में अव्यवस्था ही नहीं, घुमक्कड़ी भी मिली थी. इस घुमक्कड़ी के कारण वे देश-विदेश के विभिन्न भागों का भ्रमण तो करते रहे, परन्तु अपना कोई नियमित स्रोत न बना सके और “सफल” गृहस्थ न बन सके. इस सांसारिक असफलता के साथ-साथ इस घुमक्कड़ी का जो लाभ उनके कवि को मिला उसे हम उनकी कविता में सहज देख सकते हैं. भारत में पूर्व-पश्चिम-उत्तर-दक्खिन सब तरफ की प्रकृति और जनजीवन का जैसा प्रत्यक्ष परिचय नागार्जुन को है, वैसा हिन्दी ही नहीं, अन्य भारतीय भाषाओं में भी शायद ही किसी साहित्यकार का हो. अकारण नहीं है कि नागार्जुन की कविताओं में एक तरफ मिथिला से लेकर बुन्देलखण्ड तक की और अन्य इलाकों की प्रकृति का मनोरम चित्र मिलता है. दूसरी तरफ उनके समकालीन लेखकों, राजनीतिज्ञों एवं साधारण लोगों पर जितनी कविताएँ नागार्जुन ने लिखी हैं, उतनी किसी अन्य कवि ने नहीं. नागार्जुन की कविता किसी एक भू-भाग के लोगों की नहीं, पूरे हिन्दीभाषी क्षेत्र और हिन्दुस्तान की कविता है. नागार्जुन के काव्य के आस्वाद और भाषा में जो विविधता मिलती है वह अनुभव की विविधता का परिणाम है.

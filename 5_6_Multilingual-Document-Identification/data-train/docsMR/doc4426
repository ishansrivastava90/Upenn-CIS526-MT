Na het uiteenvallen van Urban Renewal Project plaatsen de Maels een oproep voor een gitarist op het prikbord van hun universiteit en ene Earle Mankey reageert. Mankey is weliswaar geen fantastische muzikant maar blijkt een waar talent te zijn in opnametechnieken en men begint met het schrijven en opnemen van avant garde-achtige nummers. Een demo-album wordt opgenomen in 1969, met de hulp van Surly Ralph Oswald op bas en John Mendelsohn op drums. Door de regelmatige afwezigheid van Oswald speelt Russell Mael op de meeste van de 12 nummers de basgitaar. Bij gebrek aan een fatsoenlijk drumstel wordt gebruikgemaakt van kartonnen dozen en Earle Mankey kan zich uitleven in allerlei merkwaardige opnametechnieken die het album een bijzonder interessant en opvallend geluid meegeven. De opname wordt gefinancierd door manager Roy Silver en men perst 100 exemplaren op vinyl en in een door Ron Mael ontworpen hoes wordt het album naar alle hen bekende Amerikaanse platenmaatschappijen gestuurd met een bijgesloten contract en het verzoek om op de stippellijn te tekenen. Er volgt geen enkele reactie en Oswald en Mendelsohn worden bedankt voor hun diensten. Zij zullen later de band Christopher Milk formeren ene laatste zal ook nog een EP uitbrengen onder de naam John Mendelsohn's The Pitt. Door het gebrek aan succes stelt Albert Grossman, de baas van Bearsville in 1972 voor om de bandnaam om te dopen naar Sparks Brothers, een verwijzing naar de Marx Brothers, waar zij hem aan doen denken. De band weigert maar accepteert uiteindelijk de naam Sparks en het debuutalbum wordt onder die naam opnieuw uitgebracht, vergezeld door de single "Wonder Girl". Het album verkoopt wederom nauwelijks maar de single belandt in de staart van de Billboard Top 100 en is in sommige staten zelfs een lokale hit, mede door hun televisie-optreden in Dick Clark's American Bandstand. Na het opnemen van hun tweede elpee voor Bearsville, "A Woofer In Tweeter's Clothing" wordt Sparks eind 1972 uitgenodigd om een korte tournee door Europa te verzorgen, waar men speelt in Zwitserland, Engeland en in het Scheveningse Tiffany, waar door het ontbreken van een voorprogramma de set tweemaal wordt gespeeld maar in een andere volgorde. De verslaggever van Muziekkrant Oor betuigt lof aan de loepzuivere zangstem van Russell en noteert hoe de band geweigerd wordt in restaurants vanwege hun lange haardracht. Voor deze gelegenheid wordt de Amerikaanse single "Wonder Girl" ook in Nederland uitgebracht maar bereikt niet de hitlijsten. Een opvallend televisieoptreden in november 1972 in The Old Grey Whistle Test in Engeland en een aantal optredens in de Marquee Club te London, waar een nog onbekend Queen het voorprogramma verzorgt resulteert in een interesse van Island Records. Als blijkt dat bij terugkeer in de VS hun tweede album ook nauwelijks is aangeslagen nemen de Maels een uitnodiging van Island Records aan om een nieuwe band in Engeland op te zetten. Zonder hun overige bandleden vertrekken de Maels naar London en plaatsen advertenties in de Melody Maker om een nieuwe band te formeren. Earle Mankey wordt technicus in de Beach Boys studio's, Jim Mankey wordt gitarist bij Concrete Blonde en Harley Feinstein studeert af en wordt advocaat. In 1976 zal Earle Mankey nog eenmaal samenwerken met de Maels als hij het nummer "England" voor hen produceert, een achterkantje van de single "I Want To Hold Your Hand", een Beatles-cover die vrijwel onmiddellijk na de release wordt teruggetrokken. "Today I bought the album of the year. I feel I can say this without expecting several letters saying I'm talking rubbish. The album is "Kimono My House" by Sparks. I bought it on the strength of the single. Every track is brilliant - although I must name "Equator", "Complaints", "Amateur Hour" and "Here In Heaven" as the best tracks, and in that order." Steve Morrissey, 384 Kings Road, Stretford, Manchester. Dertig jaar later zou dezelfde Morrissey als organisator van de 2004 versie van het Meltdown Festival Sparks uitnodigen onder de voorwaarde dat ze het hele album uit 1974 live spelen. Sparks weigeren in eerste instantie omdat ze beweren nooit terug te kijken en geven zelf de voorkeur aan hun nieuwste album. Een compromis wordt gesloten door hen beide albums te laten spelen. Een tweede single "Amateur Hour" van hun Island debuut wordt enkele maanden later uitgebracht en wordt eveneens een hit, zij het dat het minder impact heeft dan hun eerste Island-single. Het bevat de typisch geestige rijmregel "It's a lot like playing the violin/You cannot start out and be Yehudi Menuhin", over een stuntelende beginner in de liefde. Bearsville Records, de Amerikaanse platenmaatschappij die hun eerste twee albums verzorgde, probeert een graantje mee te pikken van het plotselinge succes van de Maels en brengt via een rush-release het nummer "Girl From Germany" uit in Engeland, Duitsland en Frankrijk maar dit blijft vrijwel onopgemerkt. Ook worden de beide eerste elpees als dubbelelpee opnieuw door Bearsville in Engeland uitgebracht onder de titel "Two Originals of Sparks". Onder druk van de fans en de pers wordt eind 1974 een tweede album voor Island uitgebracht, "Propaganda" genaamd. Ook deze verkoopt goed, mede door de van het album getrokken singles "Something For The Girl With Everything" en "Never Turn Your Back On Mother Earth", dat een opvallend rustig en ingetogen nummer is in vergelijking met hun vorige singles. In november wordt wederom door Groot-Brittannië getoerd en wordt ook het vasteland aangedaan. In Nederland spelen ze in december 1974 in een uitverkocht Concertgebouw in Amsterdam. Inmiddels zijn Martin Gordon en Adrian Fisher vervangen door respectievelijk Ian Hampton en Trevor White. Beide muzikanten komen van de band The Jook en hebben, net als Sparks John Hewlett als manager. John Hewlett was de oorspronkelijke bassist van John's Children, een Engelse band uit de jaren 60 waar ook Marc Bolan nog een klein jaar deel van uitmaakte. Adrian Fisher is later terug te vinden in de band Boxer maar zal nooit van het grote succes proeven. In 2001 overlijdt hij in Thailand waar hij nog steeds actief was als muzikant in lokale zaaltjes. In die periode komen de Maels ook in contact met de Franse regisseur Jaques Tati, bekend van zijn films met Mr. Hulot in de hoofdrol. Zij zouden een rol spelen in de film "Confusion" maar doordat Tati constant het script bleef herschrijven en zijn gezondheid achteruit ging werd dit nooit gerealiseerd. Wel schrijven de Maels het titelnummer en nemen dit op. Deze versie wordt echter nooit uitgebracht maar voor hun volgende album wordt het opnieuw opgenomen. In 1982 overlijdt Tati. Na een Amerikaanse tournee in 1975 ontbinden de Maels hun band en blijven ze in Los Angeles achter terwijl de rest van de band naar Engeland terugkeert. Ian Hampton en Norman Diamond stoppen met hun muzikale carrière. Hampton begint een hotel in Wales en Diamond overlijdt in 2004. Van dit album worden de singles "Big Boy" en "I Like Girls" getrokken, die volledig floppen. "I Like Girls" is een oud nummer, uit hun Amerikaanse periode dat live erg populair was maar nooit was uitgebracht. Een versie die met de oorspronkelijke Amerikaanse band in 1973 was opgenomen verschijnt uiteindelijk op de verzamel-cd "Profile", in 1990 maar wijkt nauwelijks af van de "Big Beat"-versie. Er volgt een gastoptreden in de film Rollercoaster waarin ze live "Big Boy" en "Fill 'Er Up" ten gehore brengen in een pretpark. Hierin slaat de altijd rustige Ron Mael zijn pianokruk aan stukken, geheel in stijl met de tijdgeest. De Europese pers is tamelijk verdeeld over "Big Beat". Muziekkrant Oor noemt het album "De val van twee koorddansers" maar in Engeland is men over het algemeen enthousiaster. Niettemin flopt het album volledig en voor het eerst is ook geen van de singles ergens in de hitlijsten terug te vinden. In Zweden krijgt het album echter merkwaardig genoeg de gouden status. Nooit te beroerd om het roer radicaal om te gooien, laten de Maels zich voor hun volgende album inspireren door de westcoast sound, een muziekstijl die nadrukkelijk aanwezig was tijdens hun jeugd aan de stranden van Los Angeles. Island Records wordt ingeruild voor CBS en er wordt een aantal studiomuzikanten ingehuurd, onder wie David Foster, Lee Ritenour en Thom Rotella. Ook wordt er dit keer voor het eerst gebruikgemaakt van professionele achtergrondzangers om de harmonieën in de traditie van The Beach Boys te kunnen benaderen. Met een nadrukkelijke Amerikaanse sound en de ironische titel "Introducing Sparks", lijken de Maels zich voornamelijk op de lokale markt te richten. Toch brengen ze eind 1977 wat korte promotiebezoeken aan Europa waar ze de single "A Big Surprise" uitbrengen. Er worden geen optredens gegeven en het zal tot begin jaren 80 duren voordat Sparks weer zal gaan touren. In Amerika verschijnt het nummer "Over The Summer" op single. Beide singles floppen. Het lijkt stil te worden rond de Maels. Achter de schermen wordt gewerkt aan een nieuw platencontract en in 1978 nemen ze een demo met zes nieuwe nummers op voor Arista, die daar echter niet van onder de indruk zijn en de opname verdwijnt ongebruikt in de la. Een vriend vertellen ze dat ze het werk van Giorgio Moroder bewonderen, deze vriend vertelt het door aan Moroder en de samenwerking is een feit. Er worden opnamen gemaakt in Moroders Musicland Studios te München en die betekenen een radicale ommezwaai voor het geluid van de Maels. Een ander opvallend verschil met het eerdere werk van Sparks is dat men dit keer toestaat dat een ander zich bemoeit met het componeren van de nummers. Slechts twee van de zes nummers zijn door de Maels alleen geschreven, de overige vier zijn onder invloed van Moroder gecomponeerd. Na de opname van het album laten zowel de Maels als Moroder zich uitgebreid horen over de nieuwe muziekstijl en de platenmaatschappijen rollen over elkaar heen om de plaat uit te brengen. Het wordt uiteindelijk Virgin Records van Richard Branson. Geheel in stijl met de tijdgeest wordt het album en de singles in verschillende kleuren vinyl uitgebracht. Binnen een jaar volgt "Terminal Jive", waarin de stijl wordt doorgezet maar waar weer wel gitaren te horen zijn. Op dit album is de invloed van Ron Mael geminimaliseerd, hoewel hij meer composities voor zijn rekening neemt. Het album wordt geproduceerd door Moroder en Harold Faltermeyer, die later nog een grote hit zal scoren met "Axel F", de soundtrack van de Beverly Hills Cop-film. Ondanks het feit dat de Maels achteraf maar weinig te spreken zijn over dit album, bevat het wel Sparks' grootste hit in de vorm van "When I'm With You, een nummer dat op de eerste plaats in Frankrijk belandt. Hierdoor verblijven de Maels bijna een jaar in Parijs. Jaren later noemen les Rita Mitsouko de lp hun grote inspiratiebron en zullen de twee bands later wat nummers samen opnemen. De Maels verhuizen weer naar Los Angeles en als ze de lokale band "Bates Motel" zien optreden, nemen ze deze band als hun begeleidingsband en beginnen nieuwe nummers te schrijven. Het nieuwe album wordt echter weer opgenomen in de Musicland Studios in München en dit keer is het ene Mack, iemand uit Moroders stal en bekend als opnametechnicus van Queen, die de productie verzorgt. Met "Whomp That Sucker", dat in 1981 verschijnt doen de Maels weer een stap terug naar het oorspronkelijke geluid van de vroege Island-albums "Propaganda" en zijn ook de teksten weer een stuk interessanter dan het flauwe "Terminal Jive". De begeleidingsband van Sparks bestaat nu uit Bob Haag, gitaar, David Kendrik op drums en Leslie Bohem op bas. Bohem zal veel later nog het scenario schrijven van de film "Dante's Peak" en is momenteel een succesvol scenarist in Los Angeles. In november 1981 geven Sparks voor het eerst sinds 1976 plotseling weer wat concerten. België wordt aangedaan maar van de zes geplande concerten worden er drie afgelast vanwege te weinig belangstelling. Ter ondersteunig wordt live gebruikt gemaakt van de keyboardspeler Jim Goodwin. In Frankrijk worden ondertussen ook de nodige singles uitgebracht, in de hoop het succes van "When I'm With You" te prolongeren maar ondanks wat kleine succesjes komt dat er niet meer van. Eén van de singles is het tamelijk obscure "Modesty Plays", dat pas vier jaar later op elpee zou verschijnen. Ondertussen zijn er wat verzoeken binnengekomen om wat nummers bij te dragen voor verschillende soundtracks en begin tachtiger jaren leveren de Maels inderdaad wat nummers voor films als "Flashdance", "Fright Night" en "Get Crazy". Er zou nog even sprake zijn geweest dat de fotogenieke Russell Mael de hoofdrol in de laatste film zou spelen maar uiteindelijk wordt de voorkeur gegeven aan de gelauwerde Malcolm McDowell. In 1985, als blijkt dat in de Verenigde Staten hun populariteit weer over het hoogtepunt is, richten de Maels zich weer op Europa. Ze nemen een nieuw nummer op genaamd "Change", dat qua compositie sterk lijkt op het nummer "Is That All There Is" van Peggy Lee, wat als een grote favoriet van Ron Mael geldt. In Engeland wordt het nummer in de televisieshow van Terry Wogan gepresenteerd met een spectaculair intermezzo van de gebroeders op pauken. Op de achterkant van de single, die in verscheidene landen inclusief Nederland op het kleine label London Records wordt uitgebracht, staat een akoestische gitaarversie van hun eerste hit, "This Town Ain't Big Enough For Both Of Us". De single doet weinig ondanks hun promotiepogingen en de Maels keren weer terug naar de VS. Er volgen wat optredens in Amerika maar al vrij snel wordt het weer erg stil rond de Maels, die nog steeds zitten te broeden op hun Magnus opus. "Interior Design", het album dat vrij onverwachts in 1988 verschijnt, is dat duidelijk niet. Wel is het het eerste album dat is opgenomen in Russells eigen "The Pentagon Studios", in zijn huis in Los Angeles. Begin jaren negentig steken de gebroeders veel tijd en energie in een musical die er nooit zal komen. De film zou gebaseerd zijn op een stripfiguur "Mai, the psychic girl". Wel brengen ze uiteindelijk zelf, jaren later een cd-r uit waarop onuitgebrachte nummers van "Mai" staan, evenals onuitgebrachte nummers van de soundtrack voor "Knock-Off", een film met Jean-Claude Van Damme.
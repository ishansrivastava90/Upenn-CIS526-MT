Basso Media aloitti liiketoiminnan vuonna Possen kustantajaksi.  Vuoden 2004 lopussa Fried Design aloitti suomihiphop.com-sivuston kanssa yhteistyön, jonka tarkoituksena oli yhdistää Posse ja suomihiphop.com, jotka molemmat edustivat kotimaista hiphop-kulttuuria. Yhdistymisen myötä suomihiphop.com siirtyi osoitteeseen posse.fi. Vuonna 2005 Fried Design ryhtyi neuvottelemaan yhdistymisestä tuolloin yksinomaan Internetissä toimineen Bassoradion kanssa. Tavoite oli yhdistää verkko, lehti ja radio yhdeksi mediakokonaisuudeksi edustamaan urbaania musiikia ja kulttuuria. Vuonna 2006 Bassoradio ja Fried Design yhdistyivät, jolloin yhtiön toimenkuva muuttui lopullisesti mainostoimistosta mediayhtiöksi. Yhdistymistä juhlittiin maaliskuussa 2006 Helsinki Clubilla, jossa järjestettiin palkintojenjakotilaisuus, Basso Gaala. Bassoradion ja suomihiphop.comin omistajat siirtyivät osakeannilla Basso Mediaksi nimetyn uuden yhtiön palvelukseen. Yhtiö haki pääkaupunkiseudun FM-taajuudelle toimilupaa kaudelle 2007-2011. Kesäkuussa 2006 liikenne- ja viestintäministeriö myönsi Bassoradiolle toimiluvan, ja radiolähetykset aloitettiin 1. tammikuuta 2007. Vuonna 2007 Basso Media ryhtyi suunnittelemaan televisiohanketta, jonka alustana toimisi Internet, sekä Helsingin skeittitapahtumien muodossa. Samana vuonna Basso Media solmi yhteistyösopimuksen kulttuuriprojekti Nosteen kanssa perustettavasta kanavasta ja Noste-sarjasta. Basso Televisio aloitti lähetyksensä 1. heinäkuuta 2008 viikoittaisella Noste-ohjelmalla. Lehden ensimmäinen päätoimittaja, helsinkiläinen Jan Zapasnik siirtyi keväällä 2008 Basso Median toimitusjohtajaksi. Uudeksi päätoimittajaksi valittiin espoolainen Risto Nevanlinna, joka päätoimitti lehteä vuoden 2009 loppuun asti. Vuoden 2010 alussa lehden päätoimittajana ja samalla myös verkkosivuston sisällöstä vastaavana henkilönä aloitti helsinkiläinen Miika Särmäkari. Hänet tunnetaan myös artistinimellä Särre yhtyeestä Loost Koos. Basso Televisio on vuonna 2008 perustettu, internetiä alustanaan käyttävä kanava. Se esittää kotimaisia viihdesarjoja, videoblogeja, lyhytfilmejä ja musiikkivideoita kohderyhmälle 18-34-vuotiaat kaupunkilaiset nuoret aikuiset. Basso Festivaali on kaksipäiväinen kaupunkitapahtuma, jonka pääpainopiste sijoittuu Helsingin Sinebrychoffin puistoon. Ensimmäinen festivaali järjestettiin kesäkuussa 2008. Tapahtumaan kuuluvat myös Helsingin keskustassa järjestettävät klubi-illat, taide- ja muotinäyttelyt sekä skate-tapahtumat. Ensimmäisen Basso Festivaalin artisteja olivat vuonna 2008 mm. Pyhimys, Regina, Juno, Rico Tubbs, Atomic Hooligan, Dj Muffler, Heikki L ja Joe Blazey. Vuonna 2009 järjestetty Festivaali kasvatettiin käsittämään Sinebrychoffin puiston lisäksi myös Suvilahden voimala, jossa järjestettiin iltafestivaali. Vuoden 2009 esiintyjiä olivat mm. kotimaiset artistit Asa ja Jätkäjätkät, Manna sekä ulkomaalaisista norjalainen Annie, brittiläiset The Whip, Beardyman, A1 Bassline, Clement Marfo and The Frontline, ranskalainen Kavinsky ja amerikkalaiset Dj Rupture ja Holy Ghost! Bassoradio Music Awards on vuosittainen gaala-henkinen tapahtuma, jossa palkitaan edellisen vuoden parhaat tekijät uuden musiikin ja uuden kaupunkikulttuurin saralla. Tapahtuma järjestettiin aiemmin nimellä Posse Gaala, Basso Gaala ja viimeisempänä Bassoradio Music Awards. Vuosina 2005 ja 2006 tilaisuus järjestettiin Helsinki Clubilla, vuonna 2007 Stockholm Diskotekissä ja vuonna 2008 ja 2009 Virgin Oil Companyssa. Palkintokategoriat ovat vaihdelleet vuosittain.
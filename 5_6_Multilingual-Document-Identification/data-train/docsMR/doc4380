София Симьонова Данова е първата жена дипломиран математик в България. От 1904 г. до 1907 г. /когато сключва брак/ София Симьонова работи в Пловдивска девическа гимназия като учител по математика. По онова време, появата на тази толкова млада, изискана и красива дама, която преподавала с лекота сложните математически задачи, била истинска сензация за ученици и родители. Нейното име е свързано с идеята на пловдивчани за поставяне на паметна плоча на малката къща  на ул. "Левски", в която от 1880 г. до 1886 г. живее и твори Иван Вазов. След като поетът и семейството му напускат града, техния дом е занемарен. На 04 декември 1928 г. се формира Временен комитет с председател дългогодишният музеен директор Борис Дякович. На 28 декември 1928 г. на градско събрание е избран единадесетчленен  организационен комитет, който трябва да подготви програма за тържествено поставяне на  на паметна плоча през идната година. Избират 20 януари /Ивановден/ - именния ден на Вазов.  Сред известните и изтъкнати дейци на Пловдив, единствената жена е София Данова. Така сформираната организация поема основните отговорности по подготовка на събитието. Общината отпуска 3 000 лв. за поставяне на плочата, а общинският архитект се задължава да разгледа и определи разходите по ремонта на фасадата. Приетите решения са повод  за среща  на председателя с представител на Министрество на просветата, което поема грижата да направи мемориалния знак. Проектът и изпълнението му се възлага на младия скулптор Атанас Дудулов, роден в Струга през 1892 г., завършил Художествена академия в София и специализирал в Прага. Дудулов е известен с пристрастията си към историческите сюжети и личности.Той е автор на барелефа пред софийския дом на Вазов. Пловдивският вариант е изработен от черен мрамор с барелеф и текст, украсен с две бронзови птици. Въпреки мразовития януарски ден /20 януари 1929 г./, на тържеството се стичат множество хора. От името на градската управа  затрогващо слово поднася Милош Данов. На възпоменанието присъства и брата на поета Владимир Вазов - кмет на София по това време. Всичко постигнато по тази инициатива е изключително заслуга на София Данова. Тя остава достоен наследник на философията, принципите и благотворителните инициативи  на фамилията на Христо Г. Данов. Намира вечен покой в София през 1946 г.
Piccola, tozza, vestita semplicemente non sembrava appartenere alla classe nobile e non sopportava la vita di corte. Preferiva svolgere una vita chiusa nei suoi appartamenti dedicandosi solo al cucito e ai numerosi figli. Non disdegnava però il potere e cercava di influenzare il marito suggerendogli di agire sempre severamente. Quando non poteva assistere ai colloqui ufficiali o voleva conoscere ciò che accadeva nel palazzo, non esitava a spiare dalla fessura delle porte. Malgrado il comportamento poco ortodosso per una regina, il matrimonio tra Maria Teresa e Ferdinando si rivelò felice e sereno. Quando la fine arrivò e Francesco II e Maria Sofia divennero i nuovi sovrani delle Due Sicilie, Maria Teresa era intenzionata a mantenere il suo posto di prioritario consigliere personale del re. Ciò le riuscì senza alcuna fatica in quanto, ancor più del padre, Francesco era completamente sottomesso alla volontà della matrigna, diretta alla creazione di un regime di stato autoritario e severo. Molti storici la ritengono in parte responsabile del malcontento del popolo, che poi avrebbe accolto come liberatore Garibaldi. L'indomabile, decisa e intelligente Maria Sofia, invece, era tutto l'opposto del marito e non si sarebbe sottomessa ad alcun ordine della suocera. Francesco ben presto si ritrovò quindi tra l'incudine e il martello, dando ascolto a volte alla moglie e a volte alla matrigna, senza riuscire però a soddisfare nessuna delle due. Di idee liberi e favorevole alla Costituzione, Maria Sofia, oltre ad avere quindi idee opposte a quelle della suocera, era forse l'unica che a corte riusciva a intravvedere i reali desideri di Maria Teresa, ossia far deporre Francesco II per metter sul trono il suo primogenito. In effetti Maria Teresa, coinvolgendo generali, dignitari di corte e molti religiosi, organizzò un complotto che venne però scoperto. Nonostante la moglie gli mettesse davanti le prove della colpevolezza della matrigna, Francesco non se la sentì di accusarla. Maria Teresa, dal canto suo, pianse ai piedi del re, giurando di essere estranea ad ogni fatto. La prima a scappare da una Napoli in rivolta fu Maria Teresa, insieme ai suoi figli. La seguirono a Gaeta i suoi consiglieri e ministri, tanto che nella cittadina si formò una seconda corte reale, che continuò a tramare per la deposizione del re. Quando anche a Gaeta la situazione divenne critica, con le prime cannonate, Maria Teresa fu anche questa volta la prima a fuggire con i figli più piccoli. La regina madre venne ospitata a Roma nel palazzo del Quirinale, messo a sua disposizione da Pio IX per ripagare l'ospitalità dei Borbone al tempo della fuga nel '49. Quando, dopo la capitolazione di Gaeta, Francesco e Maria Sofia la raggiunsero, si formarono due piccole corti differenti che vivevano parallelamente nello stesso palazzo. La regina venne coraggiosamente assistita da Francesco, mentre gli altri suoi figli erano scappati per paura del contagio. Ella rifiutò in un primo momento le cure del dottor Manfrè perché liberale. Ormai in agonia e preda di forti dolori, volle essere curata ma ormai era troppo tardi. Nel suo testamento Maria Teresa lasciava tutti i suoi beni soltanto ai suoi figli, senza contare Francesco o quelle poche persone che l'avevano servita per tutta la vita. Nonostante ciò, il deposto sovrano pianse molto la morte della sua matrigna.
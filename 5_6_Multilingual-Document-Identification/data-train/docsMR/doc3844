Vyšné Hágy sú jednou z najvýznamnejších kúpeľných osád vo Vysokých Tatrách. Ležia pod vyústením Batizovskej doliny do Popradskej kotliny pri Ceste slobody medzi Štrbským Plesom a Starým Smokovcom. Najstaršia časť osady Vyšné Hágy ležala asi o tristo metrov nižšie od dnešnej stanice tatranskej železnice. V súčasnosti sa osada rozkladá nad i pod Cestou slobody a pod tatranskou elektrickou železnicou, s panorámou Končistej, Batizovského štítu a Gerlachovského štítu. Dominantou osady je Národný ústav tuberkulózy, pľúcnych chorôb a hrudníkovej chirurgie, ktorému je v podstate podriadený štýl života v osade. Roku 1897 sa majiteľom Vyšných Hágov a okolitých lesov stáva pruský knieža Kristián Kraft Hohenlohe von Oehringen, ktorý tu dáva postaviť hotel a súkromný verejnosti neprístupný poľovnícky zámoček. Vyšné Hágy sa dostali do prenájmu A.Polnischa staršieho, ktorý ich obhospodaroval plných 50 rokov. Dobudoval ich do stavu, aký mali pred výstavbou liečebne, a to v mieste dnešných starých Hágov. K radikálnej zmene došlo v roku 1928, keď sa stal majiteľom osady štát a štát a ten určil pre rodiace sa kúpele inú funkciu - rýdzo liečebnú. Roku 1935 tu Ústredná sociálna poisťovňa začína stavať veľké sanatórium pre liečbu tuberkulózy, sprístupnené verejnosti 2.júna 1941, v tom čase najväčšie v strednej Európe. Popri moderne vybudovanej hlavnej budove vyrástli súčasne potrebné personálne byty a prevádzkové zariadenia. Robotníci, ktorí stavali mamutí komplex, štrajkovali roku 1938 za zlepšenie svojich sociálnych podmienok, ale aj na protest proti narastajúcemu fašizmu a jeho vojnovému štvaniu. Viacerí zo zaistených sa dostali do fašistických koncentračných tábor Ústav vykonáva diagnostiku a diferenciálnu diagnostiku, konzervatívnu a chirurgickú liečbu tuberkulózy a respiračných ochorení, vrátane nádorov pľúc, ochorení v oblasti gynekológie, urológie a mimopľúcnej formy tuberkulózy, ambulantnú liečbu v odbore chirurgia, gynekológia, bronchológia, urológia a funkčné vyšetrenie pľúc. V ústave sídli aj Centrum pre liečbu rezistentnej tuberkulózy a Národný register tuberkulózy na Slovensku. Aj v súčasnosti Ústav tuberkulózy, pľúcnych chorôb a hrudníkovej chirurgie je na vysokej odbornej úrovni. Disponuje vyspelým personálom, modernou prístrojovou technikou, architektonicky účelne riešenými vnútornými i vonkajšími priestormi. Budova ústavu je chránený pamiatkový objekt.
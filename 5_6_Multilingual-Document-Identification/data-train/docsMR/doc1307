Amikor egy Predator űrhajó Föld körüli pályára áll, egy sugárral mély nyílást vág a vastag jégben a hőjel közelében. Amikor a tudóscsoport a helyszínre érkezik, egy elhagyatott bálnavadász állomásra, rátalálnak a nyílásra és azon keresztül leereszkednek a mélyére. Ott egy titokzatos piramist, abban pedig egy emberi csontvázakkal teli áldozati kamrát találnak. Eközben három Predator is leszáll és megölik a felszínen maradt embereket, majd a jég mélyére indulnak, érkezésükkor a tudósok éppen véletlenül aktiválják a föld mélyén lévő szerkezetet. Az Alien királynő felébred mélyálmából és tojásokat kezd rakni, melyekből számos arctámadó lény kel ki, és a kamrában rekedt emberekre támadnak. A megtámadott emberek mellkasából rövid idő alatt kirobbannak az újszülött Alienek és gyors növekedésnek indulnak. Harcok törnek ki a Predatorok, Alienek és az emberek között, miközben egy Predatorba is Alien embriót ültet az egyik arctámadó. A piramis hieroglifáinak lefordításával a felfedezők megtudják, hogy a Predatorok évezredeken át látogatták a Földet. Ők tanították meg az első emberi civilizációkat, hogyan építsenek piramist, és azok istenként tisztelték a Predatorokat. Minden száz évben egyszer eljöttek a Földre egy olyan rituálé kedvéért, melynek során számos embert áldoztak fel gazdatestként az Alienek számára, hogy aztán a kikelt szörnyeket levadászhassák. Amikor pedig az Alienek magukhoz ragadták az irányítást, a Predatorok önmegsemmisítési mechanizmust indítottak be, hogy elpusztítsák ellenségeiket és önmagukat is így. A felfedezők arra következtettek mindebből, hogy a jelenlegi Predatorok is ebből a célból érkeztek, a hőjel pedig azt a célt szolgálta, hogy embereket vonzzon a piramisba az újabb vadászatra. A túlélők úgy vélték, a Predatoroknak győzniük kell, nehogy az Alienek elérjék a Föld felszínt. A harcok során csak a csoport vezetője, Alexa és egyetlen Predator marad életben az Alienekkel szemben. Szövetségesként sikerül a Predator önmegsemmisítő berendezésével elpusztítaniuk a piramist és a sokasodó Alieneket. A felszínre érve még megküzdenek az Alien királynővel, végül a királynő után a Predator is belehal sérüléseibe, Alexa az egyetlen túlélő. Ekkor a Predatorok űrhajójából több Predator jön elő. Magukkal viszik elesett társuk testét, Alexának pedig elismerésül harci képességeiért egyik fegyverüket ajándékozzák. Amikor hajójuk eltűnik az űrben, egy mellkasrobbantó tör ki egy halott Predator testéből. Ez egy Alien-Predator hibrid, mely mindkét faj jellemzőit és képességeit örökölte.
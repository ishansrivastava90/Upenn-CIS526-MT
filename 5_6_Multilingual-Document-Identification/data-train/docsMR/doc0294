Finlands första enkammarriksdag valdes på våren 1907. Riddarhusets utrymmen var för små för den nya riksdagen med 200 medlemmar, så en arkitekturtävling utlystes år 1908 för att bygga ett nytt riksdagshus. Tävlingen vanns av Eliel Saarinen, som hade planerat en massiv nationalromantisk parlamentsbyggnad uppe på Observatorieberget. Byggandet enligt Saarinens planer påbörjades dock inte. Efter andra världskriget ökade och diversifierades riksdagens arbetsuppgifter, vilket ledde till att riksdagen började lida av utrymmesbrist. Man ville att varje riksdagsman skulle få ett eget rum, då fyra riksdagsmän tidigare delat på ett rum, och dessutom behövde administrationen och biblioteket större utrymmen. En planeringstävling för en utvidgning arrangerades år 1970 och vanns av arkitektbyrån Pitkänen-Laiho-Raunio. Den tredelade tillbyggnaden blev klar år 1978. Utvidgningen planerades så att den smälte in i miljön utan att ändra på Riksdagshusets utseende. På båda sidorna om det ursprungliga Riksdahshuset byggdes A- och B-flygeln, var man placerade arbetsrum. I A-flygeln finns dessutom ambassadernas mottagningsrum och ett auditorium. I B-flygeln byggde man också en bastu. Bakom Riksdagshuset byggdes C-flygeln, där riksdagens bibliotek och administration ligger. Mellan C-flygeln och det gamla Riksdagshuset finns en halvrund skvär.    Riksdagshuset grundrenoverades åren 1980-1985. På 1980-talet övergick Stadsförbundets hus, som ligger bredvid C-flygeln, i Riksdagens ägo. Nästa grundliga reparation kommer att utföras från och med år 2008 och kommer att ta fem år i anspråk. Riksdagens tillbyggnad byggdes på en tomt bredvid Riksdagshuset och blev klar år 2004. En arkitekturtävling ordnades åren 1998-2000 som vanns av arkitekten Pekka Helin och hans medarbetare. I byggnaden finns arbetsutrymmen för cirka 100 riksdagsledamoter. I byggnaden av rödtegel, glas och granit finns en Medborgarinfo, riksdagens EU-sekretariat, riksdagens justitieombudsmans kansli, samt stora utskottets och utrikesutskottets utrymmen. Tillbyggnaden är förbunden med Riksdagshuset via en tunnel under Norra Järnvägsgatan. Det finns fem våningar ovanför markytan i Riksdagshuset. På den första våningen finns huvudaulan och i dess båda ändor ligger hissaulorna samt trappuppgångarna till de övre våningarna. Bakom aulan finns riksdagens restaurang, talmannens representationsutrymmen och bland annat informationstjänsten, dokumentbyrån och tidningssalen. Andra våningen är Riksdagshusets huvudvåning och innehåller de mera festliga utrymmena. I mitten ligger den runda sessionssalen som omgärdas av den övriga byggnaden på fyra sidor. Sessionsalens diameter är 25 meter, medan höjden är 24 meter. Salen som sträcker sig genom hela byggnaden får ljus via ett runt takfönster. Ovanför huvudaulan, i byggnadens östra del, finns rikssalen som fungerar som huvudingång till sessionssalen och som festsal. I den södra delen av byggnaden finns riksdagens kafé, medan den västra delen är i talmännens bruk. Där finns talmannens korridor som kantas av arbetsrummen för riksdagens talman och de båda vicetalmännen, samt deras mötesrum. Den norra delen av våningen är i regeringens bruk och innehåller regeringens mötesrum och mottagningsrum, samt statsministerns rum. På den tredje våningen finns utrymmen för mediernas representanter, vilka har en ingång till sessionssalens andra balkong, också känd som pressläktaren. En del av utskotten arbetar också på den tredje våningen. Fjärde våningen är den officiella utskottsvåningen, vars finaste utrymme är stora utskottets och det nuvarande finansutskottets rum. På den femte och den sjätte våningen finns riksdagsgruppernas utrymmen, mötesrum och kontor.
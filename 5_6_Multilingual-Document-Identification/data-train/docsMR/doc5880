بادهای اصلی منطقه در تابستان بیشتر از شرق به طرف غرب می وزد که به باد شمال معروف است و در زمستان از طرف غرب به شرق از بادهای مدیترانه‌ای که بنام سیاه باد معروف است .  میانگین بارش سالانه در این منطقه ۱۷۴ میلی متر می‌باشد که بارش بصورت برف و باران می‌باشد. آب شرب شهر از طریق دو حلقه چاه عمیق تامین می‌شود . آب کشاورزی منطقه نیز از طریق چاههای عمیق موجود تامین می‌شود در سالهای پرباران رودخانه‌های اصلی معروف به دهنه که از کوههای جنوب و جنوب غربی سرچشمه می‌گیرد و همچنین سیل بندهای احداث شده در بالا دشت دشت قسمتی از آب کشاورزی منطقه را تامین می‌کنند . شیوه زندگی مردم این منطقه از گذشته مبتنی بر کشاورزی و دامداری بوده است. دشت خضری برای کشاورزی بسیار مناسب بوده و دارای آب و خاک مناسب می‌باشد محصولات عمده این منطقه گندم ، جو ، چغندر قند ، زعفران و محصولات باغی می‌باشد .  از نظر پتانسیلهای معدنی این منطقه موقعیت مناسبی دارد. معادنی که در منطقه شناسایی شده است عبارتند از معادن سنگ مرمر ، خاک نسوز ، سنگ آلومنیم ، گچ و غیره  شرکت سهامی زراعی خضری با تولید محصولات زارعی ، دامی ، باغی و لبنی تاثیر زیادی در رونق اقتصادی مردم ، تامین نیازمندیهای منطقه و ایجاد اشتغال دارد. شهر خضری به دلیل سرسبز بودن بهترین نقطه ییلاقی و گردشگری استان محسوب و به لحاظ سابقه تاریخی و آثار تاریخی باارزش و پتانسیلهای موجود محل جاذبی برای مسافران ، زائرین و گردشگران می‌باشد . اما چون شهر در محل گسل فعال و معروف دشت بیاض واقع شده است هر از چندگاهی دچار قهر زمین شده و همه چیزش را از دست داده است.   گرچه منابع مکتوب در خصوص این منطقه درست نیست اما در ذهن مردم چنین مشهور است که در گذشته‌های بسیار دور شهری آباد وجود داشته که هر سه روستای دشت بیاض ، خضری و میم را در برگرفته و به فارس مشهور بوده است که در نقشه‌های تاریخی نیز این منطقه فارسی ثبت شده است و غاری به همین نام وجود نیز دارد.

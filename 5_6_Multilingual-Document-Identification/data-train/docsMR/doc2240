Bologna protsess Bologna protsess on 29 riigi haridusministri poolt 1999. aastal allkirjastatud deklaratsioon, mille eesmärgiks seati Euroopa ühtse kõrgharidusruumi loomine 2010. aastaks. 1. Bologna protsessi eesmärgid 2. Bologna protsessi juhtimine 3. Üliõpilaste kaasatus Bologna protsessi Alates 2000. aastast on üliõpilastest saanud Bologna protsessi rakendamises võrdne partner nii riiklikul kui ka üle-euroopalisel tasandil. Eestis on tudengid esindatud riiklikul tasandil Haridus- ja Teadusministeeriumis koos käivas Bologna jätkurühmas, kus pannakse paika Eesti prioriteedid Bologna rakendamiseks. Lisaks on Eesti tudengid esindatud Euroopas läbi Euroopa Üliõpilasliidu. ESU osaleb nii Bologna jätkurühmas võrdväärse partnerina, korraldab erinevaid koolitusi ja seminare kui ka koostab igaks ministrite kohtumiseks uuringu Bologna Pprotsess Läbi Tudengi Silmade, kus tuuakse välja, kuidas tudengite arvates käib protsessi rakendamine. 4. Õppekavade reform 3+2 Tudengit mõjutab Bologna protsess eelkõige läbi palju diskuteeritud 3+2 süsteemi. Varasema nelja aasta asemel õpib tudeng üldjuhul kolm või viis aastat, mille tagajärjel omistatakse talle kas siis bakalaureusekraad, diplom või magistrikraad. Tegemist oli üle-euroopalise sammuga, muutmaks õppekavad lihtsalt mõistetavaks ja kvalifikatsioonid omavahel võrreldavaks. Eestis on sellist süsteemi rakendatud alates 2002/2003 õppeaastast ning võrreldes nii mõnegi Euroopa riigiga läks selle süsteemi elluviimine suhteliselt valutumalt. Üliõpilase jaoks tähendab 3+2 eelkõige kolme aastat üldisemate teadmiste omandamist ja siis kaks aastat keskendumist konkreetsele valdkonnale. Pärast kolme aastat on tudengil võimalus siseneda tööturule, vahetada eriala, õppida edasi magistriõppes või teha mida iganes ta soovib. Tasuks aga siiski meeles pidada, et Bologna süsteemis peetakse magistritaset peamiseks kõrgharidustasemeks ning eeldatakse, et vähemalt suurem osa bakalaureusekraadi omandanutest jätkaks õpinguid magistriõppes. 5. ECTS 6.  Mobiilsus Euroopa ühise kõrgharidusruumi loomise üheks peaeesmärgiks ja nurgakiviks on suurendada tudengite ja akadeemilise ning mitteakadeemilise personali liikuvust Euroopas, mille eesmärgiks on seeläbi tõsta nii kõrghariduse kvaliteeti kui ka tõsta üldisemalt Euroopa kõrghariduse konkurentsivõimet võrreldes muu maailmaga. Seda ideed toetatakse läbi mitmete programmide, näiteks Erasmus, Tempus ja Erasmus Mundus. Lisaks Euroopa poolt tulevatele mobiilsustoetusprogrammidele on ka riigid ja regioonid loonud eraldiseisvaid stipendiume ja toetusprogramme, näiteks Põhjamaid ühendav Nordplus ja Eesti enda Kristjan Jaagu stipendium. Nimetatud programmid võimaldavad välismaal õppimisest huvitatutel veeta kuni aasta mõnes teises Euroopa riigis, õppides sealsetes ülikoolides ning suhelda tihedalt kaasõpilastega Euroopas. Üliõpilaste mobiilsuse poolest on Eesti Euroopa keskmiste seas, ühe õppeaasta jooksul on mobiilne ligikaudu 1% Eesti 70 000st tudengist.   Ühe osana mobiilsusest võib käsitleda ka ühisõppekavasid ja ühiskraade. Ühisõppekavade all mõeldakse õppekavasid, mis on loodud kahe või enama kõrgkooli koostöös ning kus õpe toimub partnerülikoolides, kas siis vaheldumisi või samaaegselt. Näiteks võib luua Eesti, Soome ja Rootsi kõrgkoolide vahel konsortsiumi, mis loob õppekava, mille alusel õpib tudeng näiteks aasta Eestis, aasta Soomes ja aasta Rootsis. Sellise õppekava lõpetanule väljastatakse koolide poolt ühisdiplom. Selline õppimisvõimalus mitmekesistab kõrgharidusmaastikku, loob eeldused veelgi tihedamaks rahvusvaheliseks koostööks ning pakub tudengitele laiendatud võimalusi õppeks rahvusvahelises keskkonnas.
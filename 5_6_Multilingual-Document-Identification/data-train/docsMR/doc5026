Een Knoopsgatversiering of "lintje" is een op de revers van een jas gedragen aanduiding van het bezit van een onderscheiding. De knoopsgatsversieringen kunnen allerlei vormen aannemen. Kruisen van ridderorden zijn bedekt met emaille, in feite een gesmolten gekleurd glas op een ondergrond van metaal. Dit emaille slijt en krast snel en het kan niet tegen stoten. Oude ridderkruisen hebben dan ook vaak emaille dat gescheurd is en waaraan splinters ontbreken. Ook de gouden balletjes die op de punten van veel kruisen zijn aangebracht raakten vaak zoek. Het repareren en vervangen van de kleinoden was een kostbare zaak. Ook dit was een reden om een minder kostbare knoopsgatversiering te dragen. In het begin van de 19e eeuw zag men agraffes met meerdere onderscheidingen op de revers en er werden ook grote rozetten met de kleuren van soms wel acht onderscheidingen gemaakt en gedragen. In de late 19e eeuw ontstond de gewoonte om op de knoopsgatsversieringen met kleine stukjes goud- of zilvergalon en rozetten de rang in een orde aan te geven. De democratisering van de maatschappij bracht met zich mee dat er veel meer onderscheidingen werden verleend, zij waren niet meer het privilege van de adel. De batons boden de mogelijkheid om al deze medailles en kruisen zoniet dagelijks te dragen, maar toch met het bezit te pronken. In veel landen kent men de gewoonte om knoopsgatsinsigne te dragen. Tot voor kort was het Verenigd Koninkrijk een uitzondering op deze regel, maar de Orde van het Britse Rijk kreeg in december 1996 een rozet voor alle vijf rangen èn de medaille. Er zijn ook andere uitzonderingen. Sommige medaille voor Langdurige, Eerlijke en Trouwe Dienst als Onderofficier". Deze medaille werd altijd aan het lint gedragen. Een baton of knoopsgatversiersel was niet toegestaan.Onderofficieren droegen daarom miniaturen op hun uniformen. In Frankrijk dragen de ridders en dragers van een aantal kruisen en medailles een geborduurd streepje in de passende kleur op de rand van hun revers. De hogere rangen dragen rozetten en rozetten op goud- of zilvergallon. Het is in Frankrijk strafbaar om een lintje of knoopsgatsversiering dat rood is, of grotendeels rood, te dragen. Dat zou dan immers op het legioen van Eer lijken. Ridders in de Orde van het Gulden Vlies en Ridders in de Orde van Malta dragen ook wel een kleine uitvoering van hun onderscheiding in het knoopsgat. Soms draagt men liever een klein kruis of een ster als knoopsgatsversiering. Dat ziet men soms bij de Orde van Malta. In Thailand wordt door leden van de koninklijke familie en enkele uitverkoren onderdanen een knoopsgatversiering in de vorm van een gouden schijf met de "negen edelstenen", teken van het bezit van de Oude en Meest Gelukbrengende Orde van de Negen Edelstenen, en tegelijk als een krachtig amulet, gedragen. De volgorde waarin lintjes werden gedragen beruste tot 2002 op traditie. In dat jaar verscheen de Draagvolgorde van de Nederlandse onderscheidingen in de Staatscourant. Oudere uitvoeringen van knoopgatsversierselen waren niet officieel vastgesteld. Iedere juwelier kon naar hartelust op het thema variëren en er ontstonden talloze combinaties. Het dragen van combinaties van Nederlandse en Buitenlandse onderscheidingen werd in etiquetteboeken altijd streng ontraden maar kwam desondanks geregeld voor.

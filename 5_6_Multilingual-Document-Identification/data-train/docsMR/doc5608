อาจารย์สุจินต์เริ่มศึกษาพระอภิธรรมที่พุทธสมาคม ในปี พ.ศ. 2496  กับอาจารย์ แนบ มหานีรานนท์  อาจารย์บุญมี เมธางกูร คุณพระชาญบรรณกิจ คุณหญิงระเบียบ สุนทรลิขิต จากนั้นก็ได้ศึกษาพระธรรมจากพระไตรปิฎก และอรรถกถาตลอดมา  โดยอาศัยความอนุเคราะห์ของพระเถระผู้ทรงคุณวุฒิแห่งสภาการศึกษามหามกุฏราชวิทยาลัย  เป็นผู้แปลภาษาบาลีและให้คำแนะนำ อาจารย์สุจินต์ ได้จัดตั้งคณะศึกษาธรรม Dhamma Study Group เพื่อเผยแพร่พระพุทธศาสนาแก่ชาวต่างประเทศ มีการสอนพระอภิธรรมมัตถสังคหะภาษาอังกฤษ ที่วัดมหาธาตุยุวราชรังสฤษดิ์  แก่ภิกษุ อุบาสก อุบาสิกา ชาวต่างประเทศ  จัดพิมพ์หนังสือเผยแพร่พระพุทธศาสนาภาษาอังกฤษ และสนทนาธรรมกับชาวต่างประเทศ ที่มหามกุฏราชวิทยาลัย และ วัดบวรนิเวศวิหาร ตั้งแต่ พ.ศ. 2506  จนถึง พ.ศ. 2507 อาจารย์สุจินต์ เป็นกรรมการและผู้บรรยายพระอภิธรรมของสมาคมศูนย์ค้นคว้าพระพุทธศาสนา และมีการนำคำบรรยายพระอภิธรรมออกอากาศทางสถานีวิทยุ ตั้งแต่ พ.ศ. 2510 จนถึง พ.ศ. 2519 อาจารย์สุจินต์ ได้บรรยายธรรมเรื่อง  แนวทางเจริญวิปัสสนา ที่ตำหนักสมเด็จ วัดมหาธาตุยุวราชรังสฤษดิ์  และมูลนิธิอภิธรรมมหาธาตุวิทยาลัย  ได้นำเทปออกอากาศทางสถานีวิทยุ ตั้งแต่ พ.ศ. 2519 จนถึง พ.ศ. 2535 อาจารย์สุจินต์ บรรยายพระธรรมที่ มหามกุฏราชวิทยาลัย วัดบวรนิเวศวิหาร  และนำเทปคำบรรยายออกอากาศทางสถานีวิทยุ ใน พ.ศ. 2520 อาจารย์สุจินต์ ได้รับเชิญจาก Buddhist Information Center ประเทศศรีลังกา  โดยพระมหาสังฆนายก Madihe Pannasiha  ไปร่วมสัมมนาหลักธรรมกับพระเถระและอุบาสก อุบาสิกา  ผู้ทรงคุณวุฒิทางพระพุทธศาสนา และได้รับเชิญไปเผยแพร่พระธรรมที่  Colombo Kandy Anuradhapura ตามสถานที่และสมาคมของชาวพุทธต่างๆ  ตั้งแต่ 30 มีนาคม ถึง 4 พฤษภาคม 2520 เมื่อวันที่ 1 สิงหาคม พ.ศ. 2527 อาจารย์สุจินต์และคณะศึกษาธรรมได้จัดตั้ง มูลนิธิศึกษาและเผยแพร่พระพุทธศาสนา มีสำนักงานอยู่ที่ ซ. เจริญนคร 78 บุคคโล ธนบุรี กรุงเทพมหานคร ปัจจุบันอาจารย์สุจินต์ได้บรรยายพระอภิธรรมเป็นประจำที่ มูลนิธิศึกษาและเผยแพร่พระพุทธศาสนา และมีการบันทึกเทปเพื่อนำออกอากาศในรายการ “บ้านธัมมะ” ทาง สถานีวิทยุโทรทัศน์แห่งประเทศไทย และสถานีวิทยุในกรุงเทพและต่างจังหวัด เกียรติประวัติ -    พ.ศ. ๒๕๒๘  ได้รับโล่ห์พระราชทานจากสมเด็จพระเทพรัตนราชสุดา                             สยามบรมราชกุมารี  ในฐานะที่ได้ทำคุณประโยชน์ต่อพระพุทธศาสนา -    วันที่ ๗  มีนาคม  ๒๕๕๐   ได้รับรางวัลสตรีดีเด่นในพระพุทธศาสนา                     เนื่องในวันสตรีสากลขององค์การสหประชาชาติ -    วันที่ ๒๕  พฤษภาคม  ๒๕๕๑  ได้รับปริญญาศาสนศาตรดุษฏีบัณฑิต             กิตติมศักดิ์  สาขาวิชาพุทธศาสตร์   จากมหาวิทยาลัยมหามกุฏราชวิทยาลัย ปัจจุบัน     -   ประธานกรรมการ มูลนิธิศึกษาและเผยแพร่พระพุทธศาสนา

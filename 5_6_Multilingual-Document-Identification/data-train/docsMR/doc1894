Termodynamikkens andre lov kan også uttrykkes på andre måter.  En vanlig formulering er at entropien til et isolert system aldri kan minke.  Det betyr at det stadig blir mer uorden, og at et isolert system aldri vil "rydde" seg selv.  For eksempel er det aldri observert at en mengde av glassbiter kastes opp i lufta og pusler seg sammen til en tallerken idet skårene lander på bordet.  Den motsatte prosessen, at tallerkenen kan bli knust idet den lander, er derimot noe vi tar for en selvfølge.  Dette aksiomet har følgelig betydning for retningen av naturlige prosesser.  Stephen Hawking sier det er termodynamikkens andre lov som fører til at tiden bare går en vei. Siden aksiomene som termodynamikken bygger på, er svært generelle og ikke avhenger av detaljene i systemet som beskrives, kan teorien som er bygget opp fra dem benyttes i svært varierte problemstillinger.  For eksempel benyttes termodynamikk til å analysere svarte hull, prosessene i solen, effektiviteten til forskjellige motorer, kjemiske reaksjoner og evighetsmaskiner. Vi kan sammenligne uttrykket for dU ovenfor med det totale differensialet av U Tilstandsligningene i termodynamikken beskriver systemer i likevekt.  Dette er en idealisering fordi reelle prosesser tar tid, og for å oppnå fullstendig likevekt måtte vi ha ventet i det uendelige.  Dersom systemet skulle gått gjennom en termodynamisk prosess og hele tiden vært i likevekt, måtte prosessen ha gått uendelig sakte.  Et eksempel på dette kan være hvis vi tilfører varme til et egg ved å legge det i et vannbad med høy temperatur.  Dersom egget hele tiden hadde vært i termisk likevekt, ville det hatt lik temperatur tvers gjennom.  Men vi vet at egget vil først bli varmt ytterst, og så etterhvert innover, ellers ville det vært umulig å bløtkoke et egg. Hvilken betydning har det at systemene i praksis ikke oppnår likevekt?  En konsekvens er at det generelt må utføres mer arbeid for å tilføre systemet energi.  Motsatt gjelder det at hvis vi vil hente ut energi fra systemet, får vi mindre igjen for den energien systemet avgir.  Begge disse påstandene kan sannsynliggjøres ved å se på kompresjon eller ekspansjon av en gass i en sylinderformet beholder. Vi ser for oss at kompresjonen skjer ved at den ene enden av sylinderen er et stempel som kan beveges.  Dersom gassen komprimeres vil trykket først øke ved stempelet, og etterhvert i resten av sylinderen inntil likevekt er oppnådd.  Anta at prosessen skjer så raskt at systemet kommer utav likevekt.  Det vil si at stempelet må skyves mot et midlertidig trykk som er større enn likevektstrykket.  Da vil det kreve mer energi å føre inn stempelet enn hvis systemet var i likevekt.  For ekspansjon kan vi gjøre et tilsvarende resonnement. Termodynamikken forteller oss også at ingen varmekraftmaskin kan være mer effektiv enn en innretning som benytter carnotprosessen for å utvinne mekanisk arbeid.  I den teoretiske carnotprosessen er alle stegene reversible, og dermed blir det ikke noe varmetap.  Likevel vil selv en perfekt carnotprosess alltid gi en virkningsgrad lavere en 100%.  I praksis vil det også være et varmetap som reduserer virkningsgraden ytterligere. Derfor er det ikke mulig å bygge en evighetsmaskin. Det som avgjør virkningsgraden er forholdet mellom lav og høy temperatur i syklusen, og en virkningsgrad på 100% hadde krevd at maskinen måtte benytte et kuldereservoar med 0 Kelvin.  Det er både praktisk og prinsipielt umulig.
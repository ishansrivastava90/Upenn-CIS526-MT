Dassault Mirage 2000N adalah pesawat dari keluarga Mirage 2000 yang direka untuk melancarkan serangan nuklear. Ia menjadi tulang belakang bagi senjata pencegah nuklear taktikal di negara Perancis. Manakala pesawat Mirage 2000D adalah versi serangan konvensional. Kumpulan pertama 30 buah pesawat untuk Tentera Udara Perancis hanya mempunyai keupayaan membawa senjata nuklear, dan pesawat ini ditandakan sebagai Mirage 2000N-K1. Kelengkapan pesawat ini tidak termasuk sistem pengusik Spirale, dan hanya membawa sepasang bom nuklear jatuhan bebas AN.52 sebelum peluru berpandu ASMP bersedia. Kumpulan seterusnya yang mengandungi 44 buah pesawat ditandakan sebagai Mirage 2000N-K2. Pesawat ini mempunyai kedua-dua keupayaan sebagai pembawa senjata nuklear dan konvensional, dan dilengkapi dengan peralatan mempertahankan diri sepenuhnya. Pesawat K1 sekarang mempunyai keupayaan serangan konvensional yang terhad. Dassault juga telah membangunkan pesawat Mirage 2000D, yang mana dibangunkan daripada pesawat Mirage 2000N. Ia direka untuk serangan tepat jarak jauh dengan menggunakan senjata konvensional. Pesawat ini adalah sama dengan pesawat Mirage 2000N, tetapi telah memperkenalkan sokongan untuk pelancaran peluru berpandu serangan konvensional seperti Scalp, juga senjata serangan tepat udara-ke-darat. Pesawat pertama yang diubahsuai daripada pesawat prototaip Mirage 2000N, diterbangkan pada 19 Februari 1991. Tentera Udara Perancis telah memesan sejumlah 86 buah pesawat Mirage 2000D. Pesawat Mirage 2000N tidak dibenarkan untuk eksport. Tentera Udara Perancis mempunyai sejumlah 62 buah pesawat dalam simpanannya. Sama seperti pesawat Mirage 2000N, pesawat Mirage 2000D juga mempunyai kelainan. Pesawat Mirage 2000D-R1 tidak memiliki keupayaan penuh persenjataan seperti pesawat Mirage 2000D-R2, yang mana berupaya untuk membawa peluru berpandu Apache dan Scalp, sistem penanda laser ATLIS II, dan peralatan pertahanan diri Samir. Sayap pesawat ini telah diperkukuhkan untuk operasi altitud rendah, serta sistem serangan / pengemudian tepat aras rendah, dibina dalam rangkuman radar Dassault/Thales Antilope 5, yang mana direka untuk peranan serangan dan mempunyai keupayaan mengelakkan permukaan. Pesawat yang dilengkapi dengan sistem penyerakan dipertingkatkan dan berupaya untuk membawa kedua-dua peluru berpandu ASMP-A dan Pod Reco NG akan dikenali sebagai "Mirage 2000N-K3". Pesawat Mirage 2000D adalah pesawat serangan konvensional khusus yang dibangunkan berasaskan model pesawat Mirage 2000N. Pada 19 Februari 1991, penerbangan pertama pesawat prototaip Mirage 2000D dilakukan dengan mengubahsuai pesawat prototaip Mirage 2000N. Pada 31 Mac 1993, penerbangan pertama pesawat pengeluaran telah berjaya dilakukan, dan pesawat ini telah memasuki perkhidmatan pada bulan April 1995. Sejumlah 86 buah pesawat telah dibina. Pesawat Mirage 2000D-R2 yang pertama dinaik taraf telah dihantar pada tahun 2001. Ia dilengkapkan dengan sistem penyerakan yang dipertingkatkan, paling ketara adalah suar berkembar yang boleh menembak 24 butir suar yang terletak di setiap belah tulang belakang di hadapan sirip ekor.

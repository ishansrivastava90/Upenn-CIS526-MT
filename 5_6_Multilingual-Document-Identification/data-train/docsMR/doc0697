Bij de presentatie op tv van de delen 1 t/m 5 werden alle liedjes live vanuit de studio gezongen, op deel 6 t/m deel 15 werd een andere formule toegepast, waarbij alle liedjes werden opgevoerd binnen één bepaalde context, die daardoor veel van een musical weghad. Vanaf deel 16 worden de liedjes weer op de oorspronkelijke manier gepresenteerd, met uitzondering van deel 19, die weer in een verhaalvorm was gegoten. In 1991 werd de speelgoedactie afgeschaft. Slechts de naam van het kinderkoor herinnert nog aan het oorspronkelijke doel. Ook de standaardtekst van de tune, die oorspronkelijk over de ongelijke verdeling van de noordelijk en het zuidelijk halfrond ging, is inmiddels gewijzigd. Veel van de thema's uit de eerste delen van KvK zijn inmiddels verschillende keren hergebruikt. Het koor heeft 25 jaar onder leiding gestaan van dirigent Majel Lustenhouwer, die voor deze prestatie in 2006 tot ridder in de Orde van Oranje-Nassau werd benoemd. Hij werd in 2005 opgevolgd door Babette Labeij. De muzikale begeleiding zowel voor de opnames als voor de live-shows stond in de beginjaren onder leiding van Henk Westrus. Daarnaast heeft hij de muziek van verschillende nummers in deze jaren geschreven. De bekendste daarvan is de titelsong Kinderen voor Kinderen. De tekst daarbij werd geschreven door Jack Gadellaa. Oorspronkelijk was het de bedoeling dat de deelnemende kinderen uit het hele land kwamen. Uit praktische overwegingen en wegens regulering door de kinderarbeidsinspectie moesten de kinderen die als zangers werden geworven echter op beperkte afstand van de opnamestudio's wonen. Dit leidde ertoe dat de liedjes werden gezongen met de typische Gooise uitspraak van de letter r. Deze r wordt voor medeklinkers en aan het eind van een woord niet gerold. Kritiek op dit accent beantwoordde het koor zelf met het liedje Herbergier Gerstebier. Sinds een aantal jaren komen de kinderen weer uit het hele land, en krijgen de kinderen spraakoefeningen om de Gooise uitspraak van de letter r af te leren. Het goede doel staat af en toe nog centraal bij Kinderen voor Kinderen. Zoals in 2001 met de single Morgen is een droom en in begin 2005 werd de originele tune uit 1980 herschreven voor de slachtoffers van de tsunami in Azië. In de zomer van 2005 kwam er een single uit voor Novib genaamd Het begin van het einde. En in 2009 werd het liedje Ouders gevraagd geschreven om aandacht te vragen voor pleegouders. Choreografe van het koor is sinds 1999 Lucia Marthas. Eind december 1984 kwam de succesvolste Nederlandstalige kersthit uit, Eeuwige kerst. Dit nummer was geschreven door Henk Temming. Het is ingezongen door De Stem des Volks. Het nummer staat niet op een van de albums. De danskinderen zijn leerlingen uit het zgn vooropleidingtraject van LMD. Deze kinderen hebben circa 6-9 uren intensief dansles per week op deze academie in een mix van ballet, pop/show dans, tap en acrobatiek. Elk jaar worden er een aantal leerlingen uit deze vooropleiding gevraagd om te dansen in de grote eindshow van VARA's Kinderen voor Kinderen. Dit wordt door de dansacademie gezien als een stage. Deze danskinderen hebben dus niet meegewerkt aan de CD-opname die elk jaar uitkomt en behoren dus niet tot het Kinderen voor Kinderen koor.
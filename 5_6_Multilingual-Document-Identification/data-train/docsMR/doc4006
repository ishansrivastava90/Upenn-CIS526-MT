Η Καλλονή είναι το 2ο μεγαλύτερο αστικό κέντρο του νησιού και το 3ο του νομού Η Καλλονή ήταν μια από τις πιο ακμαίες και σημαντικότερες πόλεις της μεσαιωνικής εποχής στην Λέσβο. Η ύπαρξη μικρού κάστρου μεσαιωνικής εποχής, στην κορυφή του λόφου "Παλιόκαστρο", μαρτυρεί την αρχαία θέση της στην περιοχή, Β.Α. απ' τη σημερινή θέση της κωμόπολης. Ερείπια μεσαιωνικού ναού υπάρχουν, στο λόφο "Σκεπαστός". Κάποια ίχνη αρχαίων, βυζαντινών και μεσαιωνικών κτισμάτων, βρίσκονται στις τοποθεσίες "Ίσσα", "Τριάντα", "Άγιος Γεώργιος", κ.α. Ανάμεσα στην Καλλονή και στα Παράκοιλα, στο ύψωμα Ξηρόκαστρο, υπήρχε ο μοναστηριακός ναός της Παναγίας και ένας οικισμός που καταστράφηκε τον 17ο αιώνα. Σήμερα επάνω στο λόφο διακρίνονται ερείπια ναού και κάποιο τμήμα του κάστρου, το οποίο πρέπει να ήταν αρχαίο φρούριο με μεσαιωνικές προσθήκες αργότερα. Η Καλλονή τελικά γνώρισε την καταστροφή από την επιδρομή του Μπαλτά Ογλού, το έτος 1445, οπότε και οι κάτοικοι της έμμειναν σε αχυρώνες, γι' αυτό και η κωμόπολη πήρε τότε το όνομα Άχυρων. Κοντά στην Καλλονή και συγκεκριμένα 3-4 χλμ. βορειοδυτικά του οικισμού μετά την Μ. Λειμώνος, στον δρόμο για το Σίγρι, συναντάται η ιστορική περιοχή της Λέσβου Κλαππάδος όπου στις 08-12-1912, ακριβώς ένα μήνα μετά την απελευθέρωση της πόλης της Μυτιλήνης στις 08-11-1912, έγινε η τελική απελευθερωτική μάχη γνωστή και ως Η Μάχη του Κλαππάδου, με νικητές τους Έλληνες έναντι των Τούρκων.
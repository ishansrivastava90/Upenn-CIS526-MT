Joskus masennuksesta tai masentuneisuudesta puhutaan, kun tarkoitetaan alakuloista mielialaa. Murrosikä hormonimuutoksineen voi laukaista herkimmille nuorille lievän pitkittyneen epävarmuuden tunteen ja masennuksen kaltaisen tilan, mikä on yleensä aivan normaalia, mutta jos tällöin nuori vielä kokee muita vastoinkäymisiä, on olemassa riski todelliseen masentumiseen. Pelkästään jo ikätovereihin verrattuna poikkeuksellisen varhainen tai myöhäinen kehittyminen voi aiheuttaa suuria haittoja nuorelle. Nuorilla myös koulukiusaamisen kohteeksi joutuminen ja vanhempien eroaminen voivat altistaa masennukselle. Näistä erityisesti koulukiusaaminen voi aiheuttaa nuorelle niin suuria traumoja, että luottamus muihin ihmisiin saattaa kadota jopa loppuiäksi, mikä saa nuoren eristäytymään omiin oloihinsa ja johtaa usein vakavaan masennukseen ja jopa itsemurhayrityksiin. Koulukiusaamisen arvet syntyvät useimmiten herkässä kehitysvaiheessa, yleensä ala-asteen lopulla ja yläasteella. Nämä koulukiusaamisen arvet yleensä aiheuttavat ihmiselle peruuttamattomia ongelmia, myöhemmässä iässä jopa työkyvyttömyyttä. Kaikilla nuorilla ei ole voimia nousta enää pohjalta, vaikka rankka koulukiusaaminen olisikin jo loppunut. Ja jos nuori siinä onnistuu, itsetunto-ongelmat seuraavat silti häntä vielä pitkään, samoin masennuksen uusiutumisen riski. Valtiotieteen tohtori Jukka Tontti on tutkinut masennusta yhteiskunnallisena ilmiönä. Hänen mukaansa masennus ilmenee erilaisissa kulttuureissa eri muodoissa. Yksilöllistä menestystä arvostavissa teollistuneissa yhteiskunnissa masennusta pidetään kansantautina, kun taas yhteisöllisissä kulttuureissa mm. Afrikassa masennus on usein vaikeasti tunnistettavissa. Yksilöllisyyttä korostavissa yhteiskunnissa jokainen on vastuussa omista tekemisistään, myös epäonnistumisistaan. On jatkuva paine selvityä ihmissuhteiden, työn, omien pyrkimysten ja tarpeiden, tunteiden, lapsuuden ja kanssaihmisten asettamien odotusten ristivedosta niin, että pärjäisi, tuottaisi ja kehittyisi – menisi koko ajan eteenpäin, toteaa Tontti Lääkärilehdessä 27.11.2009 no. 48. Kun sitten odotukset eivät toteudu, tulee halu vetäytyä, hakea omaa aikaa ja pysähtyä. Kun tähän ei ole mahdollisuutta, ihminen masentuu. Masennus on Tontin mukaan luonnollinen selviytymiskeino. Masennukseen liittyy aina pysähtyminen ja elämän merkityksen pohtiminen. Masennus sinänsä ei ole sairaus, vaikka vaikeaan masennukseen liittyy diagnoosi, lääkitys ja terapia. Masennus on paljon monimuotoisempi, kuin se yleensä ymmärretään.  Masennus on etenkin tätä aikaa kuvaava oire, joka saa kasvuvoimaa siitä, että maailma ja yksilö ottavat entistä kovemmin mittaa toisistaan.  Masennuksen kulttuurillisten ulottuvuuksien ymmärtäminen voi auttaa sekä masentunutta, että hänen hoitotahoaan viemään potilassuhdetta eteenpäin. Masennuksesta toipuminen alkaa siitä, että ihminen ymmärtää tilansa ja oppii työstämään masennustaan, tajuaa masennuksen menevän ohi aikanaan ja hallitsee arjen keinot, joilla hoitaa itseään. Tähän voi auttaa arjesta irtautuminen, lemmikit, harrastukset, yhdessäolo ja ystävälle avautuminen. Täytyy antaa itselleen aikaa, mutta tärkeitä ovat myös verkostot, niin ettei jää kokonaan yksin. Masentunut tarvitsee  kannustavaa, ymmärtäväistä ihmistä, joka jaksaa kuunnella ja jakaa kokemuksiaan, ihmistä jonka olkapäähän nojata, jonkun joka voi varovasti neuvoa ja ottaa kantaa. Lohdullista voi olla todeta, että toisellakin asiat saattavat olla heikosti. Lievän, keskivaikean ja vaikea-asteisen masennusjakson erottaminen toisistaan perustuu oireiden lukumäärään, laatuun ja vaikeusasteeseen. Henkilön työkyky ja sosiaalinen toimintakyky ovat suuntaa antavia masennuksen vaikeusastetta arvioitaessa, mutta ne  eivät sellaisenaan ole vaikeusasteen diagnostisia kriteerejä. Diagnostikot nimeävät useita vaikean masennuksen alatyyppejä. ICD-10 ei sisällä melankolista alatyyppiä, mutta erottaa kyllä psykoosin olemassaolon tai poissaolon. Nimestään huolimatta epätyypillinen masennus on masennuksen yleisin muoto. On arvioitu, että masennus olisi kansaterveysongelmista haitallisin sekä elämän laadun huononemisen että kustannusten vuoksi. Masennus voi johtaa liikunnan vähäisyyteen ja tätä kautta fyysisen kunnon heikkenemiseen ja edelleen itsearvostusta laskevaan kehään. Masentunut kokee usein syyllisyyttä ja voi olla kykenemätön uskomaan, että kukaan voisi auttaa häntä. Lievimmässä tapauksessa auttaa keskustelu ystävien tai psykologin kanssa. Vaikeampaa masennusta hoidetaan psykoterapialla ja reseptilääkkeillä. Lievän ja keskivaikean masennuksen hoidossa psykoterapiat ja lääkitys ovat keskenään teholtaan vertailukelpoisia. Myös sairaalahoitoa käytetään, jos itsetuhoriski on suuri. Perinteinen masennuslääke kilpirauhashormonia tai litiumia. Psykoottisen masennuksen hoidossa masennuslääkkeiden teho on osoitettu hyväksi. Psykoottista masennusta hoidetaan lääkkeellisesti usein yhdistämällä psykoosilääke, vaikka onkin näyttöä siitä, että pelkkä masennuslääkitys on psykoottisenkin masennuksen hoidossa yhtä tehokas kuin masennuslääkkeen ja antipsykoottisen lääkkeen yhdistelmä. Parantuminen masennustilan pahimmasta vaiheesta täysin normaaliin olotilaan riippuu kuinka pitkään masennusta on kestänyt. Lisäksi oma yrittäminen masennuksen lopettamiseksi on olennaista. Parin kuukauden kestänyt masennus paranee usein muutamassa kuukaudessa, jopa viikoissa ilman lääkkeitä. Normaalin parantumisen lievästä masennuksesta sysää yleensä liikkeelle masennusta aiheuttaneiden asioiden purkaantuminen ja asioiden selviäminen. Kun masennusta aiheuttanut taakka on tavallaan poistunut, alkaa mielialan nousu masentuneesta normaaliin. Aluksi loppuu masennusta aiheuttanut masennuskierre ja ahdistus. Tämän jälkeen masennus alkaa yleensä hiljalleen kevetä, mikä näkyy itseluottamuksen kasvuna ja halukkuuden kasvuna. Myös omasta elämästä aletaan saada parempi ote ja tulevaisuudessa aletaan nähdä valoisia mahdollisuuksia. Lopulta masennuksesta on vain jäljellä melankolinen mieliala ja taipuvaisuus itsensä vähättelyyn. Tämä korjaantuessa jäljelle jää yleensä vain huono itsetunto. Aikana jolloin masennuksesta aletaan parantua, henkilö on usein altis masennuksen pahenemiselle, jos paranemisen aikana asiat eivät suju mallikkaasti. Kerran masennuksen sairastuneella on suurempi riski sairastua masennukseen uudestaan helpommin kuin muilla.

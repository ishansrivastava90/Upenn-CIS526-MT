Kemin sarjakuvapäivät on tapahtuma, jonka järjestää vuosittain Kemin sarjakuvakeskus. Vuonna 2006 järjestetyt 25. sarjakuvapäivät jäivät tapahtumasta alusta alkaen päävastuussa olleen kulttuurisihteeri Heikki Porkolan viimeisiksi. 26. sarjakuvapäivät keväällä 2007 järjestettiin aikaisempaa pienemmällä budjetilla Kemin kaupungin tapahtumalle myöntämän avustuksen pienennettyä yhdeksäsosaan aikaisemmasta. Tapahtuma vietiin Kemin sisäsatamaan, missä alueen ravintoloita ja Tullimakasiini muutettiin viikonlopun ajaksi näyttelytiloiksi. Kulttuurikeskukseen keskitettiin päivien mangaohjelma. 26. sarjakuvapäivien lopputilaisuudessa Kemin sarjakuvakeskuksen puheenjohtaja Ilpo Koskela vakuutti, että myös vuonna 2008 Kemissä vietetään sarjakuvapäiviä. Vuodesta 2000 lähtien Kemin sarjakuvapäivillä on järjestetty myös sprinttistripin Suomen mestaruuskilpailuja. Ideana kilpailussa on piirtää strippi annetusta aiheesta puolen tunnin sisällä. Muun muassa Ville Ranta on menestynyt näissä kilpailuissa. Vuonna 2006 kilpailun voitti turkulainen Rami Selin. Kuvanveistäjä Sanna Koiviston Jope Pitkäsen sarjakuvahahmon pohjalta toteuttamia Lempi-patsaita on jaettu sarjakuvapäivillä vuodesta 1987 alkaen. Lempi Grand Prix myönnetään vuoden parhaasta kotimaisesta sarjakuvakirjasta, merkittävästä pitkäaikaisesta tuotannosta tai muusta suomalaista sarjakuvaa edistävästä teosta. Strippi-Lempi jaetaan vuoden parhaasta sanomalehtistripistä ja Lehti-Lempi kotimaiselle sarjakuvalehdelle tai kotimaista sarjakuvaa suosivalle sanomalehdelle. Lempi International myönnetään laadukkaille käännösalbumeille. Vuonna 2006 Kemin sarjakuvakeskus myönsi historian ensimmäisen Lempi Grand Slam -palkinnon, jonka sai eläkkeelle jäävä Heikki Porkola ansioistaan suomalaisen sarjakuvan edistäjänä. Palkintoa luovutettaessa Sarjakuvakeskuksen puheenjohtaja Ilpo Koskela luonnehti yhtä Grand Slamiä neljän Grand Prix'n arvoiseksi. Lempi Patsaat 1987–2007 Vuodesta 2004 alkaen Sarjakuvakeskus on järjestänyt Sarjakuva & Musiikki -sävellys- ja sanoituskilpailuja. Tuon vuoden sarjakuvapäivien teemana oli juuri Sarjakuva & Musiikki. Kilpailua jatkettiin seuraavina vuosina. Kolmannen, vuonna 2006 järjestetyn kilpailun voiton jakoivat euralainen Mika Peltonen kappaleella Oi Viivi ja kemiläinen Pentti Korpela kappaleella Virtanen. Lisäksi kilpailun tuomaristo myönsi kunniamaininnan Pietari Pehkoselle kappaleesta Sarjakuvia piirtelen. Vuoden 2006 kilpailun tuomariston muodostivat festivaalijohtaja Heikki Porkola ja muusikot Jussi Heikkinen ja Jussi Korhonen Sarjakuvakeskuksen edustajina sekä ulkopuolisena asiantuntijajäsenenä muusikko, sarjakuvapiirtäjä Joel Melasniemi. Kunkin vuoden palkitut kappaleet on julkaistu CD-singleinä, jotka ovat tuottaneet Jussi Heikkinen ja Jussi Korhonen.
Bıçaqçı - Azərbaycanın Zərdab rayonunda kənd. Zərdabın zəngin tarixi olan kəndlərindən biri də Bıçaqçıdır. Bu kəndin adına Həsən bəy Zərdabinin 1880-1890-cı illərdə "Zərdabdan məktublar" başlığı altında "Kaspi" qəzetində dərc etdirdiyi məqalələrdə tez-tez rast gəlinir. Bıçaqçı kəndinin ətrafında Veysəl Qara adlandırılan Üveys əl Qəraninin məzarı ziyarətgah kimi mövcuddur. Təxmin edilir ki, 650-ci illərdə Həzrət Əlinin ordusu Azərbaycana yürüş edərkən burada Süffan döyüşü baş verib. Kəndin bir tərəfində də Məhəmməd peyğəmbərin nəslindən olduğu deyilən Seyid Şahimərdanın XIV-XV əsrlərə aid qəbri var. Bu ərazidə Seyid Mahmud adlanan ziyarətgah da var ki, el arasında deyildiyinə görə Seyid Mahmud ilanlardan qamçı kimi, canavarlardan tazı kimi istifadə edirmiş. Bıçaqçının ortasında Xanlar Çələbinin də məzarı var. Bıçaqçı kəndinin adı gah Əli Bayramov, gah Qırmızı Oktyabr, gah da Şirvan kolxozu adlanıb. Ağsaqqalların dediyinə görə erməni–türk davasında kəndin Məmmədsan, Məhəmməd, Aloslan, Məmmədkərim, Mustafa, Abbasəli, Məlik Zakiroğlu kimi igidləri ermənilərin Şamaxıda törətdikləri vəhşi qırğınlardan xəbər tutan kimi oraya gedib Qafqaz türk islam ordusunun döyüşçülərinə qoşularaq vuruşmuşlar. Rəsul adlı bıçaqçılı igid elə orada - Acıdərə yaxınlığındakı döyüşlərdə qəhrəmanlıqla şəhid olmuşdur. Bıçaqçılıların igidliyinə heyran qalan türk paşası və yüzbaşı bu kəndə gələrək kəndin cavanlarına hərbi təlim keçilməsinə başlamışlar, türk ordusuna xeyli araba, at, cöngə, digər ərzaq məhsulları pay verilmişdir. Əhd edərək Bıçaqçıdan həcc ziyarətinə piyada gedən Hacı Xəlil kişi adlı varlı bir şəxs varmış, imkansızlara dayaq dururmuş. 1933-cü ildə sovet hökuməti Hacı Xəlili də, 4 oğlunu və 3 qızını da Sibirə sürgün edir. O biri oğlanları Aləşrəflə Əşrəf Kürü keçib o taya qaçanda güllələnirlər. Bununla belə 1990-cı illərdə Hacı Xəlilin nəticəsi Qiyas yaşadığı Qırğızıstandan Qarabağ döyüşçülərinə və qaçqınlara dəfələrlə yardım edib. Maraqlıdır ki, Bıçaqçı kəndində məhəccərlə əhatələnmiş ikimərtəbəli yaraşıqlı bina Hacı Xəlilin mülkü olub, bir vaxtlar hökumət onu məktəb, sonralar uşaq bağçası edib. Bıçaqçı kəndinin şair oğlu, XVIII-XIX əsrlərdə yaşamış, Şəki mədrəsəsində təhsil almış, Şərq ədəbiyyatını dərindən bilən Qədir Əfəndi şeirləri ilə Azərbaycanda məşhur olub. Görkəmli tədqiqatçı Salman Mümtaz 1935-ci ildə nəşr olunan "El şairləri" kitabında Qədir Əfəndinin "Tatar", "Eynək", "Çəltik", "Çust", "Şahupalıd", "Alça" şeirlərini və İsmi bəy Nakamla məktublaşmalarını vermişdir. Kənddə bələdiyyə, orta məktəb, kitabxana, tibb məntəqəsi, klub, poçt, ATS, modul tipli içməli sutəmizləyici qurğu, uşaq bağçası, iaşə və məişət xidməti obyektləri və s. fəaliyyət göstərir. Bıçaqçı kəndi rayon mərkəzindən 31 kilometr qərbdə, Kür sahilində yerləşir. Əhali heyvandarlıq, yemçilik, pambıqçılıq, çəltikçilik, balıqçılıq, taxılçılıq, quşçuluq, meyvəçilik və s. ilə məşğul olur.
A történet szerint Randy segít Stannek csalni a fakocsi versenyen, amely eredményeképp idegen civilizációt fedeznek fel. Amikor az intergalaktikus bűnöző South Parkba látogat, a lakók megszerzik az űrlóvét, úgy döntenek, hogy megtartják maguknak és elrejtik az intergalaktikus rendőrök elől. Ezután az iskolában megkezdődik a fakocsi futam. Mielőtt a versenyzők rajthoz állnának, a cserkészbizottság mindenkinek ellenőrzi a kocsiját. Randy elmondja Stannak, hogy hazudja azt a bizottságnak, hogy kizárólag a szabályzatban előírt alkatrészeket használták. A bizottság elfogadja a kocsit, így Stan rajthoz áll. Miután elindították a lejtőn a kocsikat, Stan kocsija hirtelen fénysebességre kapcsol, és kirepül az iskolából egyenesen a világűrbe, ahol egy idegen űrhajó beszippantja azt. Stan megkapja az első díjat, mert övé volt a leggyorsabb fakocsi. Másnap Stanék házába két ügynök érkezik a nemzetbiztonságtól. Elmondják Randynek és Stannak, hogy egy idegen életforma megtalálta a fakocsit a világűrben, és a Föld felé tart űrhajójával. Az ügynökök megköszönik Stanéknek, hogy általuk sikerült felvenni az első kapcsolatot az idegenekkel. Kis idő múlva megérkezik az idegen űrhajó, és leszáll South Parkban. Randy telefonon tartja a kapcsolatot a világ országainak vezetőivel, hogy tájékoztassa őket a történtekről. Az űrhajóból kilép az emberformájú, lila színű idegen lény, aki miután megtudja, hogy ki készítette a fénysebességet elért fakocsit, fegyvert fog az emberekre. Elmondása szerint ő egy intergalaktikus gengszter, akit az egész Bolygószövetség üldöz, mert kirabolta a Bolygóközi Bankot. Az idegen azt követeli Randytől és Stantől, hogy készítsenek neki még egy ilyen gyorsaságra képes fakocsit, hogy azt betudja helyezni a hajtóművébe, amivel gyorsan eltűnhet az intergalaktikus rendőrség elől. Stan tudja, hogy nem tudnak még egy fénysebességgel haladó kocsit csinálni, mivel nincs több szupermágnes a birtokukban. Stan elakarja mondani az igazságot, hogy csaltak a futamon a mágnessel, de Randy nem hagyja ezt, szerinte így hülyén jönnének ki a dologból. Randyék nekikezdenek a kocsi készítésének, de hirtelen megjelenik az intergalaktikus rendőrség. Az idegen gyorsan láthatatlanná változtatja az űrhajóját, majd elbújik a rendőrök elöl. Előtte viszont utasítja Randyt, hogy rázza le a rendőrséget, mert ha nem, akkor elpusztítja a Földet. A rendőri űrhajóból kilépnek a meztelencsiga formájú rendőrök, és kérdőre vonják a földlakókat, hogy nem találkoztak-e egy intergalaktikus bűnözővel, aki nagyon sok "űrlóvét" rabolt el. Miután Randy beszél a Föld vezetőivel, azt válaszolják, hogy nem. Erre a rendőrök elmennek, a bűnöző pedig előbújik, majd utasítja Randyéket, hogy készítsék tovább a fakocsit. A munka közben Randy egy fémrúdból kést csinál, majd utasítja a fiát, hogy ölje meg az űrlényt, mikor az odalép hozzájuk. Stan ezután sikeresen ledöfi az űrlényt, aki holtan esik össze. Ezután az emberek beözönlenek az idegen űrhajójába, hogy jobban szemügyre vegyék azt. Az űrhajóban megtalálják a nagy mennyiségű "űrlóvét". Randy azt tanácsolja, hogy ne szóljanak a bolygószövetségi rendőröknek, hanem tartsák meg a pénzt. Az emberek beleegyeznek, ám Randy kénytelen tárgyalni más országok vezetőivel a pénzről, ugyanis minden ország akar belőle. Négy nap elteltével Randy még mindig a világ országainak vezetőivel tárgyal, mikor Finnország kijelenti, hogy elmondják az intergalaktikus rendőröknek, hogy az "űrlóvét" megtalálták. Randy gyorsan megbeszéli a többi országgal, hogy Finnországot sürgősen ki kell iktatni. A vezetők beleegyeznek, és az országra atomrakétákat lőnek ki. Ezután megjelennek az intergalaktikus rendőrök és kérdőre vonják a földlakókat a történtekről. Randy azt mondja, hogy a finnek csupán öngyilkosok lettek. Ekkor megjelenik Stan és mindenki előtt bevallja, hogy csalt a fakocsi futamon, majd előad egy beszédet az emberi kapzsiságról és az igazmondás jelentőségéről. Ezután a rendőrök megkérdezik az embereket, hogy nincs e több mondanivalójuk, mire a Föld vezetői egyöntetűleg nemet válaszolnak a telefonon keresztül. Ekkor a rendőri űrhajóból előlép a korábban Stan által leszúrt bűnöző, és elmagyarázza, hogy csupán tesztelték a Földet. Az idegen szerint miután egy civilizáció átlépi a fénysebességet, azt meghívják a Bolygószövetségbe. De előtte még tesztelik a bolygót az "űrlóvé" teszttel, hogy a lakosai megérdemlik-e a csatlakozást. Mivel a Föld megbukott a teszten, az idegenek elhagyják a Földet, majd egy energiapajzzsal körülveszik azt, hogy a bolygót örökre elzárják a külvilágtól.
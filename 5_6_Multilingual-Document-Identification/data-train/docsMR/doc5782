Η Τυρού και του Λεωνιδίου και τα χωριά Άγιο Ανδρέα, Πραστό, Καστάνιτσα, Σίταινα, Μέλανα, Πραγματευτή, Βασκίνα. Η ανδρική ενδυμασία αποτελείτο από το απλό φέσι, το μαντηλάκι, το ολόλευκο πουκάμισο, το μπλε ή μαύρο γιλέκο, το σελάχι, δύο ή τρία μεταξωτά χειρομάντηλα, την ολόλευκη φουστανέλα, το ολόλευκο στενοβράκι, τις μπλε τσόχινες σκάλιτσες με τα μεταξωτά, τα μπλε κορδόνια, την άσπρη κάλτσα και τ’ αρβανίτικο τσαρούχι. Το φέσι – Το φέσι το φορούσαμε κατά το αριστερό μέρος ή και προς το άλλο.  Χτενιζόμασταν έτσι, ώστε μερικά μαλλιά να μένουν έξω από το φέσι και τα στρίβαμε στο τέλος έξω από το φέσι.  Όλη η ομορφιά εστηρίζετο στα μαλλιά. Σκάλιτσα – Από έξω φορούσαν τις σκάλιτσες.  Τις έκαμαν από τσόχα μπλε και κούμπωναν με κόπιτσες.  Για να είναι στέρεες τις έδεναν με κορδόνι μάλλινο ή μεταξωτό, κάτω από το γόνατο και με τις άκρες απ’ έξω.  Ένα παιδόπουλο δεν φορούσε σκάλιτσες αλλά έδενε τα κορδόνια. Σορκάϊδι – Το έκαναν από μάλλινο μαύρο υφαντό.  Ήταν σαν γιλέκο, αλλά εμπρός εσταύρωνε και είχε κόπιτσες και από τα δύο μέρη.  Τις σκάλιτσες, το γιλέκο, το εσορκάδι, τα έραβε ο τεχνίτης.  Τα άλλα τα έραβαν μόνοι τους.  Στη μεγάλη ψύχρα αντί γιλέκο φορούσαν το πισομάνικο. Μανικοκάπι – Το μανικοκάπι ήταν σαν το σορκάιδι και είχε μανίκια σαν το πισομάνικο.  Κούμπωνε με κουμπιά ως πάνω και στο ρεβέρ είχε μύτη και έκλεινε με κουμπιά.  Εκεί πάνω κάναμε κεντήματα.  Ήταν σχεδόν πάντα κλειστό. Καπερώνα – Ήταν από μάλλινο υφαντό άσπρο ή μαύρο.  Το έραβε ο τεχνίτης.  Ίσο φύλλο το πίσω και δύο φύλλα το εμπρός.  Μανίκια είχε μακριά και πλατιά, και στο μάκρος να σκεπάζει το γόνατο.  Ήταν και με κουκούλα για το κεφάλι.

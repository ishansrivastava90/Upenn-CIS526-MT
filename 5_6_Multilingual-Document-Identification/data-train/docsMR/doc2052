Македонската алпинистичка асоцијација е највисока форма на организирање на алпинизмот во Република Македонија. Асоцијацијата ја сочинуваат друштвата, клубовите и секциите кои се занимаваат со алпинизам. Основна цел на асоцијацијата е омасовување и развивање на алпинистичката активност во Македонија, преку едуцирање алпинистички кадар, уредување алпинистички локалитети, издавање стручна литература, организирање врвни алпинистички акции и насочување на организациските активности во алпинизмот. Почетоците на постоењето на Македонската алпинистичка асоцијација како организациска форма на македонскиот алпинизам, датираат од крајот на шеесетите години кога со формирањето на првото алпинистичко друштво во Република Македонија - друштвото МАТКА, при тогашниот Планинарски сојуз на Македонија се формира Комисијата за Алпинизам. Во почетокот на осумдесетите години од минатиот век, со започнувањето на првата програма за македонски алпинистички експедиции, комисијата е преименувана во Комисија за алпинизам и експедиции. Овој назив и оваа организациска форма се во функција се до 1996 година, кога со одлука на Претседателството на тогашната Комисија, за време на еден алпинистички собир во локалитетот Матка, е формирана Македонската Алпинистичка Асоцијација. Новоформираната алпинистичка асоцијација беше логичен континуитет на претходната комисија за алпинизам, со тоа што беа направени некои структурни промени со цел да се овозможи нејзино поефикасно функционирање во рамките на постоечкиот Сојуз на планинарските спортови, како и со цел да се одговори на новите предизвици што стоеја пред македонскиот алпинизам. Важно е да се напомене дека Македонската алпинистичка асоцијација е првата асоцијација која е формирана во рамките на планинарската федерација, и на почетокот бевме критикувани за сепаратизам и дисидентство, посебно од оние кои посакуваа истото да го направат во својот спорт но немаа ниту доволно храброст ниту доволно доблест за такво нешто. До ден денешен Македонската алпинистичка асоцијација е лојален член на семејството на планинарските спортови, почитувајки ги Статуот и одредбите за работа и трошејки најмалку пари од заедничката каса и покрај непобитните резултати во прилог на градењето на фундаментот за развој на алпинизмот, а тоа се образованието на нови луѓе, уредувањето на локалитетите и издавањето стручна литература. Десет години после формирањето на Македонската алпинистичка асоцијација можеме со гордост да констатираме дека имаме реализирано важен дел од плановите за работа кои ги поставивме пред себе. Најважното нешто се новите луѓе во алпинизмот. Во моментов, во македонскиот алпинизам има повеќе активни алпинисти од кога и да е претходно, како и повисоко ниво на алпинистички квалитет, како кај поединците, така и кај секциите и алпинизмот во целина. За жал катастрофалната економска реалност во Македонија не ни даде шанса да организираме национална експедиција со која ќе излеземе во некој од поголемите планински масиви во светот. Затоа пак тоа како предизвик и задача се наметнува пред нас во времето што доаѓа. Во моментов во Македонската алпинистичка асоцијација членуваат десетина друштва, клубови и секции кои се членки на Федерацијата на планинарските спортови на Македонија. Основна форма на нашите активности се алпинистичките собири кои се организираат еднаш до два пати месечно во некој алпинистички локалитет. За време на собирите спроведуваме и другите активности како што се одржување едукациски семинари, курсеви, испити и уредување на локалитетите. Четири пати годишно организираме алпинистички акции надвор од нашата земја. Две акции се од т.н. "кадровски тип" наменети за образование и усовршување на младите алпинисти кои напреднале во својот развој и кои имаат потреба да качуваат во поголем и непознат алпинистички локалитет како начин за сопствен развој и усовршување. Покрај тоа, средбата со странски алпинисти има непроценливо значење како за нивниот индивидуален развој така и за нашиот алпинизам во целина.
Aktsiaselts Tavid on investeerimiskulla ostu-müügiga tegelev Eesti ettevõte, mis asutati 1. aprillil 1991. aastal. Lisaks valuutavahetusele ja investeerimiskulla ostule ning müügile tegeleb Tavid ka valuuta ülekannete ja raha kiirsiirdamistega Eesti, Soome, Läti ja Rootsi vahel. Tavid põhineb 100% Eesti kapitalil. Tavidi esindused välisriikides töötavad "Tavex" nime all. Hetkel tegutseb firma lisaks Eestile ka Soomes, Rootsis ja Lätis. 2009. aastal on plaanis laieneda ka Taani. Firma asutaja ja omanik on tänase päevani Alar Tamming. Firma nimi "Tavid" tuletati Tallinna Videokeskuse nimest, mille tegevjuhiks Alar Tamming eelnevalt oli. 1992. aastast, kui käibele tuli Eesti kroon, hakkas Tavid tegelema valuutavahetusega. Alates sellest hetkest on firma kasvanud kiiresti. Tallinna Aia tänava peakontori kõrvale rajati kontoreid ka mujale Eestisse. 1996. aastal rajati esimene välisesindus Tavex OY Soome, mis töötab tänaseni edukalt, vaatamata 2002. aastal Soome saabunud eurole. Aastal 2002 loodi järgmine välisesindus Lätti – Tavex SIA. Samal aastal maandus Tavid Gaselli Topis 5ndale kohale. 2004. aasta juulis toimus firmas suur muutus, kui põhitegevusala valuutavahetuse kõrvale tuli investeerimiskulla müük. 2005. aasta veebruaris avas Tavid esinduse Rootsis, mis töötab Tavex AB nime all. 2007. aastal asus Tavidi Nõukogu liikmeks endine Riigikogu liige ja Majandusminister Meelis Atonen, kes tegeleb investeerimiskulla suuna arendamisega kogu Tavid-Tavex kontsernis. Tavid on esimene ja seni ainus investeerimiskulla ost-müügiga tegelev ettevõte Eestis. Ettevõte müüb füüsilist investeerimiskulda plaatide ja müntide kujul. Esindatud on tänapäeva maailma tuntuimad kuldmündid nagu Hiina Panda, Austraalia Lunar ja Nugget, Kanada Maple Leaf, Austria Philharmoniker, USA Eagle ja Buffalo, Lõuna-Aafrika Vabariigi Krugerrand. Kuldplaatidest müüb Tavid põhiliselt Šveitsi tootjate PAMP Suisse ja Valcambi erisuuruseid kuldplaate. Investeerimiseks kasutatakse põhiliselt 100g ja 50g plaati. Tavid on mahult Eesti suurim valuutavahetus. Firma vahetab 44 erinevat valuutat. Kiirsiirdamine on Tavidi lahendus rahvusvaheliste maksete tegemiseks Eesti, Soome ja Rootsi vahel. Kiirsiirdamine on alternatiiv asendamaks traditsioonilist pangaülekannet olukorras, kus raha vajatakse koheselt. Kiirsiirdamine võimaldab saata sularaha ~5 minutiga kõikjale, kus asuvad Tavid ja Tavexi kontorid ning arveraha jõuab naaberriigis asuvale pangaarvele ~1 tunniga. Üle 100 000 EEK suuruste summade siirdamine võib võtta kauem.
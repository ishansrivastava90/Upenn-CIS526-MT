Četvrta sezona hrvatskog Big Brothera počela je 7. rujna 2007. godine u 20 sati, a završila 21. prosinca oko 23 sata. Ova je sezona bila u stilu glamura i ekstravagancije, a i kuća je preuređena u tom stilu. Slogan ove sezone je bio "Bez milosti!", a njezina himna koju izvodi Colonia nosila je naziv "Pod sretnom zvijezdom". Početni iznos glavne nagrade bio je 100 000 kn, a na kraju je mogao iznositi najviše 1 500 000 kn. Za svaki uspješno izvršeni tjedni zadatak Big Brother je dodavao po 100 000 kn iznosu glavne nagrade. Nenošenjem mikrofona i drugim kršenjima pravila Big Brother kuće stanari su smanjivali iznos glavne nagrade za 5, 10 ili čak 15 tisuća kuna. Svoj budžet za kupovinu u dućanu stanari su mogli povećati uspješnim izvršavanjem šoping zadataka. Iznos glavne nagrade na kraju showa je bio 1 005 000 kn. Treća je kuću napustila Vita, koja je poslije regularnih nominacija i glasovanja gledatelja premještena u tajnu kuću. U petak, 35. dana Big Brother je objavio stanarima javne nominacije. Stanari su nominirali druge stanare oči u oči. Te večeri nominirani su Ivana, Goran, Mirela i Senka. Mirela je preseljena u tajnu kuću. Istog dana u tajnu Big Brother kuću ušla je i "Zlatna stanarka" Mateja. Tajni stanari Stjepan, Valentino, Vita i Mirela nominirani su za povratak u kuću. Mateja je postala tajni agent provokator BB kuće. Po noći je izvršavala napade diverzije na glavnu BB kuću. Stanarima velike kuće Big Brother je to rekao kao vijest ponedjeljkom. U ponedjeljak drugog tjedna Big Brother im je objavio te nominacije, ali opet kao vijest koja može biti lažna ili istinita. U petak su stanari saznali da je vijest bila istinita, te su nominirane Ivana i Senka. Sa 4 glasa Ivana je morala napustiti kuću. Poslije njenog izlaska uslijedile su nove nominacije. Mateja je imala imunitet te nije mogla biti nominirana, ali je mogla nominirati. Nominirani su Goran i Senka. Big Brother je 59. dana u smicalici ponedjeljkom objavio stanarima kako će uz jednog od nominiranih, Senku ili Gorana, kuću napustiti još jedan stanar kojeg odabere izbačeni stanar. Ne znajući da li je vijest istinita ili lažna, u petak su Senka i Goran morali reći Antoniji koga će povesti. Senka je odabrala Maju-Paolu, a Goran Tessu. Big Brother im je kasnije rekao da je vijest bila lažna. Kuću je napustila samo Senka. Nakon par dana stanari su dobili novu vijest ponedjeljkom. Saznali su da će možda u petak nominirati samo jednog stanara, i to onog kojeg smatraju najvećom konkurencijom. Vijest je bila istinita i nominiran je bio Stjepan. Uz njega su nominirani i svi koji su njega nominirali, a to su Martina, Arsen i Tessa. Prije nominacija kuću je po drugi put napustila Vita. Sljedećeg ponedjeljka Big Brother je stanarima rekao da moraju izabrati najgoreg stanara koji je već napustio kuću, te da će im se upravo ta osoba ponovno pridružiti u petak. Vijest je bila lažna. U srijedu je Big Brother stanare iznenadio ulaskom dvojice stripera u kuću, a poslije njihovog plesa Martina se odlučila kupati u bazenu. Vidjela je Krešu kako probava vodu i gurnula ga u bazen. Krešo je nosio mikrofon koji je u vodi bio uništen. To je jako razljutilo Big Brothera koji je odlučio strogo kazniti Martinu. Zabranio joj je svaku vrstu komunikacije s drugim stanarima, osim one pantomimom. Do petka nije smjela ispustiti ni jedan zvuk. Osim da Martina ponovno smije govoriti, u petak su stanari saznali da Stjepan napušta kuću. Na zadnjim nominacijama ove sezone nominirane su  Martina, Tessa i Maja-Paola, a Big Brother im je pridružio i Krešu i Vedrana zbog neuspjeha u izvršenju tajnog zadatka. Vijest ponedjeljkom slijedećeg tjedna bila je da će u petak, poslije ispadanja jednog od nominiranih stanara, svi stanari opet biti nominirani. Pošteđen je samo onaj koji ima imunitet, tj. onaj koji je obavio najviše pojedinačnih kupnji u dućanu. Vijest je bila istinita, ali pošto se stanari nisu držali njenih pravila, nitko nije dobio imunitet. U petak je kuću prva napustila Martina, a nakon drugog kratkog glasovanja napustila ju je i Tessa. Time su Arsen, Krešimir, Maja-Paola i Vedran postali finalisti. Finalisti su proveli 7 dana u kući prije konačnog napuštanja kuće i proglašenja pobjednika. U tom tjednu prisjetili su se bivših sustanara te ih je posjetio profesionalni tim za uljepšavanje kako bi finalisti napustili kuću u najboljem izdanju. Četvrtoplasirani je bio Arsen, trećeplasirani Krešo, a superfinalistica Maja-Paola. Pobjednik četvrtog hrvatskog Big Brothera bio je Vedran.
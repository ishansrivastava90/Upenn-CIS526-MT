Dit artikel beschrijft de geschiedenis van Philips in België. Op 9 januari 1919, om 17.00 u. in een statig herenhuis in de Beursstraat in Amsterdam, wordt de naamloze vennootschap "La Lumière économique", concessionaris voor de verkoop van Philips' producten, opgericht ten overstaan van Gerard vander Aa, consul generaal van België te Amsterdam, optredend als notaris. De oprichtingsakte wordt geregistreerd op 3 april 1919 te Elsene, op 15 april 1919 op de griffie van rechtbank van koophandel te Brussel neergelegd en vervolgens op 18 april gepubliceerd in de bijlagen tot de Moniteur belge onder nr 2482. De heer Jacobus-Bartolomeus Vink wordt door de eerste algemene vergadering benoemd tot directeur met een jaarverloning van 10.000 frank. Hij zal van 1922 tot 1/1/1950 gedelegeerd bestuurder blijven. Op 6 juli 1920 komt op de Raad van Bestuur het probleem van de licentie uitvindersoctrooien aan de orde, waarvoor Philips Eindhoven een rekening van 401.425,67 fr had voorgelegd. Bij het vaststellen van de verkoopprijzen was hiermee totaal geen rekening gehouden. De overeenkomst van 18 december1918 met Eindhoven rept er bovendien met geen woord over. Daarom besluit men vooralsnog niet te betalen. Op 10 oktober 1920 geeft de hr Vink op de raad van bestuur toe dat er zal moeten worden betaald, omdat deze kosten stilzwijgend waren overeengekomen. In het verslag van raad van bestuur van 2.05.1922 maakt men melding van een serie verduisteringen voor een totaal bedrag van 376.304,05 frank. Mede hierdoor kan er geen dividend over 1921 uitgekeerd worden. Vink had veel ervaring in België opgedaan. Met succes had hij grossisten overbodig weten te maken. Daarom werd hij gekozen om in Italië orde op zaken te gaan stellen. Vink stelt zijn mandaat als bestuurder ter beschikking om zodoende naar Italië te kunnen vertrekken. Op 1 juli 1922 wordt hij in België opgevolgd door Leon Van Rillas, directeur van de Volta fabriek te Deurne, waarin Philips een grote participatie had genomen.  Toen Vink in Milaan aankwam weigerde van Eyk, die geen inmenging duldde, hem de toegang tot het bedrijf. Onder zware druk van Eindhoven moest van Eyk inbinden. Hij nam ontslag onder het beding van een schadevergoeding van 25.000 fl.  Vink wist uiteindelijk de plooien glad te strijken en verzoende Philips en Mario Muggia en diens compagnon Jules Israel. Op 16 mei 1923 werd de Philips S.A. Italiana opgericht met als bestuurders Vink, Muggia en Israel. Op de buitengewone algemene vergadering tot wijziging van de maatschappelijke benaming van de vennootschap op 30/05/1923 om 15.00 u., zijn alle bestuurders vertegenwoordigd door de hr Van Hoof, voorzitter, die de hr Van Rillas, directeur van de vennootschap, als secretaris laat optreden. De vennootschapsnaam luidt nu "La lampe Philips, société anonyme ». Het gaat om een oud pand met magazijnen eertijds toebehorend aan een zekere Matthieu, handelaar in koloniale waren, dat op 27 mei 1831 werd geplunderd. Een Vlaams volksliedje herinnert aan het tragikomische toneel dat drie dagen lang de openbare weg bestrooid lag met suiker en koffie. Het huis van de genaamde Matthieu werd in latere jaren bewoond door schrijnwerker J.F. Christiaens, die in 1906 overleden was. Hij was gehuwd met de dochter van de plaatselijke brouwer en had 300 werklieden in dienst. Eind 1924 moet het kapitaal verhoogd omdat de zaken een aanzienlijke uitbreiding hebben genomen en rekening moet gehouden met de exploitatie van de octrooien Claude de Beaufort. Een Belgische groep schrijft in voor 1.900.000 fr. De algemene vergadering besluit op dinsdag 30/12/1924 de vennootschapsnaam te wijzigen door toevoeging van de woorden "société anonyme belge". Het verslag van de raad van bestuur van 5/5/1925 maakt gewag van een zware brand op 1 april, waarvan de schade nagenoeg geheel door de verzekering wordt gedekt. De brand was bij de buren om 11 u. 's nachts ontstaan, maar helaas overgeslagen naar het Philips gebouw, dat nagenoeg geheel vernield werd.  Op dezelfde raad van bestuur wordt besloten tot de oprichting van een afdeling Neon-verlichting. Deze afdeling kent vele technische problemen en zal het financiële resultaat over 1925, in tegenstelling tot het schitterende 1924, zeer ongunstig beïnvloeden. Dit geldt trouwens ook voor het boekjaar 1926, een jaar waarin de inflatie sterk is toegenomen. Er waren scherpe prijsstijgingen en bovendien werd de stroomtoevoer te lande beperkt. Eind jaren twintig, met name op 6/12/1928, wordt de "Philips Kring" of "Cercle Philips" opgericht, die onverdeeld is in verschillende afdelingen, zoals koor, toneel, ping-pong, billard russe, bridge, tennis enz. Regelmatig richt de Kring een feestje in bijvoorbeeld op 29.10.1932 in de "Brasserie Flamande" en op 26.11.1932 in "La belle Alliance" te Grande Espinette in de buurt van Waterloo met een pensenkermis met "potage, boudins, côte de porc et 'cochonnerie' de toute espèce". Iederen kon met een grote wagen van de "Compagnie Générale des Autobus" mee of op eigen gelegenheid er naar toe komen. Ook de hr en mevr Vink namen hieraan regelmatig deel. Het "Werkhuisregelement" zoals bepaald bij de wet van 15 juni 1896 wordt voor het eerst aangeplakt op 2 januari 1929. Het telt 17 artikelen en bevat vooral geboden en waarschuwingen.  De werkduur bedraagt 48 u. Van maandag tot vrijdag van 8 –12 en van 14-18 u. Op zaterdag werkt men van 7 tot 15 u. Met een pauze van 12 tot 12.30 u. Op zondag hoeft niet gewerkt, evenmin op de feestdagen, met name Nieuwjaar, Pasen, Hemelvaart, Pinksteren, 21 juli, OLV Hemelvaart, Allerheiligen, 11 november en Kerstdag. Enkele andere dagen Aswoensdag, 1 mei, Gemeentelijke feestdag, 2 november staan wel voorgedrukt, maar werden doorgehaald. Er mogen geen afhoudingen gedaan worden op het loon van de arbeider voor werkongevallenpremies noch voor bijdragen aan hulp- en voorzorgkassen. De wettelijke afhoudingen voor ouderdomsverzekering en verzekering tegen vroegtijdig overlijden gebeuren overeenkomstig de wet van 10 december 1924. Op 7 december 1928 geeft de raad van bestuur een mandaat van zaakvoerder van het bijkantoor te Luxemburg aan de heer André de Schaefer. Een zelfstandige Luxemburgse vennootschap zal er pas komen in 1956, "S.A. Philips-Luxembourg". Op 17 december 1928 krijgt de hr Vink volmacht om een gebouw aan de Zespenningenstraat nr 30 aan te kopen. Door de goede gang van zaken is er immers weer meer ruimte nodig. En er is behoefte aan een aanzienlijke uitbreiding van het commercieel, administratief en technisch personeel. Omdat de gebouwen niet meer voldoen besluit de raad op 7 mei 1929 tot de bouw van een gebouw met acht verdiepingen, wat zeer hoog was voor die tijd. Het zou dan ook niet zonder reden de "Wolkenkrabber" genoemd worden. Voorts wordt nog een gebouw van de firma Keym aangekocht om er magazijnen in onder te brengen. Op commercieel vlak blijft de afdeling Neon het zorgenkind. Door fabrikagemoeilijkheden in Nederland wordt de productie naar Brussel overgebracht. In 1929 komt de nieuwe lamp "Arlita" uit. Het personeel groeit tussen mei en december 1929 van 540 tot 648 bedienden . Het aantal arbeiders zakt daarentegen van 294 tot 230 arbeiders. In oktober 1929 wordt door de hr J. Druyvesteyn van het Philips Natuurkundig Laboratorium in het fysica-auditorium van de Faculteit Wetenschappen een wetenschappelijke demo gehouden over de stand van zaken op het gebied van televisie. Na een theoretische uitleg over de schijf van Nipkow, die het beeld in punten omzet, de foto-elektrische cel bij de zender en de neonbuis bij de ontvanger, wordt een praktische voorstelling van een film gehouden. Door de grote bandbreedte is het beeld nog vrij grof. Met dank aan de heer Julien Michiels, hoofd Corporate Communications Philips Belgium NV, voor de toegang tot het rijke archief.
Universitatea “Lucian Blaga” din Sibiu are în componenţa sa 11 facultăţi şi mai multe centre ale învăţământului la distanţă, în diferite oraşe ale ţării. Numărul total al studenţilor ULBS, este, în 2009, de 24 455. Studenţii ULBS provin din toate judeţele ţării, inclusiv municipiul Bucureşti, şi din 10 ţări străine, ţări precum Germania, Grecia, Olanda, Italia, Moldova, SUA etc. Campusul Universităţii “Lucian Blaga” din Sibiu este situat în centrul Sibiului şi cuprinde 9 clădiri - sedii ale facultăţilor, clădirea rectoratului, 6 cămine, 2 cantine, o nouă clădire care găzduieşte Biblioteca Centrală Universitară şi un Centru de Pregătire Academică. Capacitatea totală de cazare în campusul ULBS este de 1850 locuri. Complexul Studenţesc “Parc ”, care găzduieşte căminele 1, 2 şi 3, se află la 5 minute de centrul oraşului,  şi în imediata vecinatate a Parcului Sub Arini, cel mai mare parc din Sibiu. Tot aici se află şi un bazin de înot, precum şi terenuri de sport. Căminele sunt modernizate, studenţii beneficiind de facilităţi precum sală de fitness, săli de lectură dotate cu calculatoare conectate la internet, oficii moderne, cabinet medical. Fiecare cameră are 4 paturi,  grup sanitar propriu, modernizat, frigider şi conexiune la internet. În prezent se mai construieşte un nou cămin, cu o capacitate de 250 locuri şi camere de 1 şi 2 locuri. Biblioteca Centrală Universitară oferă informaţii bibliografice şi referinţe ştiinţifice, acces la Internet şi pune la dispoziţia utilizatorilor publicaţii seriale şi periodice şi un fond de carte de peste 600.000 de unităţi documentare, reprezentând 320.620 de titluri care constituie catalogul informatizat. Universitatea “Lucian Blaga” din Sibiu are în componenţa sa 11 facultăţi şi Departamentul de Teologie Protestantă. Facultatea de Teologie este cea mai veche instituţie de acest fel din ţară. Înfiinţată în 1786, ca Şcoală Teologică şi reorganizată în 1811 sub conducerea lui Gheorghe Lazăr, funcţionează neîntrerupt până astăzi. Din 1991 este parte componentă a Universităţii din Sibiu, devenită, în 1995, Universitatea “Lucian Blaga” Sibiu. Facultatea de Drept pregăteşte experţii în domeniul dreptului – judecători, procurori, notari, consilieri juridici – şi al administraţiei publice. Facultatii de Istorie si Patrimoniu are dezvoltate pe lângă catedrele din cadrul Facultăţii, Institutul pentru Cercetarea şi Valorificarea Patrimoniului Cultural Transilvănean în Context European, ce funcţionează pe lângă Catedra de Istorie Antică şi Medievală. Studenţii facultăţii participă la un program extins de practică arheologică cu şantiere la Alba-Iulia, Miercurea Sibiului, Caşolţ, Ocna Sibiului, Capidava. Specializările oferite de Facultatea de Istorie şi Patrimoniu – Istorie si Conservare-Restaurare sunt acreditate. Facultatea de Medicină  este instituţie organizatoare de studii doctorale, studii postuniversitare şi de tip master. Noul sediu al facultăţii, cu o suprafaţă de peste 10 000 mp, adăposteşte peste 20 de laboratoare preclinice, doatate cu echipamentele necesare pentru a putea efectua lucrări practice şi activităţi de cercetare cu studenţii. Toate laboratoarele şi sălile de curs sunt dotate cu internet. Stagiile de practică se desfăşoară în 6 spitale cu mai mult de 3 000 de paturi, dotate cu echipamente moderne, pe care studenţii, viitori doctori, le folosesc pentru  a pune în practică cunoştiinţele teoretice învăţate. Facultatea de Ştiinţe Agricole, Industrie Alimentară şi Protecţia Mediului continuă o tradiţie de peste 50 ani de învăţământ superior românesc în domeniul alimentar şi peste 100 de ani de învăţământ superior agricol. Aici îşi desfăşoară activitatea un colectiv didactic format din 55 de membrii. Personalul didactic împreună cu studenţii şi masteranzii facultăţii sunt implicaţi în proiecte şi granturi de cercetare la nivel naţional şi internaţional. Laboratorul de biofizică,  laboratorul de nutriţie umană, laboratorul de chimia alimentelor, laboratorul de geometrie descriptivă şi desen tehnic şi laboratorul de cercetare a tehnologiilor neconvenţionale sunt doar cateva dintre cele 32 de laboratoare specializate pe domenii de predare şi cercetare. Facultatea de Ştiinţe Economice  formează specialişti cu pregătire superioară în domeniul economic. Facultatea are corp profesoral format din 70 de cadre didactice, si beneficiază de un Centru de Cercetare Ştiinţifică în Domeniul Economic. Studenţii au posibilitatea de a efectua mobilităţi de studiu prin programul Erasmus la una dintre cele 15 universităţi din cele 9 ţări europene  care au încheiat acorduri de colaborare. Centrul universitar oferă studenţilor cele mai diverse forme de manifestare a creativităţii atât în cadrul  activităţilor educaţionale, cât şi în afara acestora. Universitatea „Lucian Blaga” Sibiu este preocupată în permanenţă de garantarea celor mai calitative servicii sociale, iar la dispoziţia studenţilor stă o largă paletă de posibilităţi pentru care să opteze în vederea consolidării relaţiilor cu mediul academic. La ULBS studenţii găsesc un mediu prolific în care să îşi pună în aplicare proiectele, activitatea studenţească fiind foarte bine evidenţiată în spaţiul vieţii academice. Studenţii sibieni s-au remarcat în permanenţă în cadrul unor evenimente cultural-ştiintifice naţionale şi internaţionale, asociaţiile studenţeşti au dobândit recunoaşterea provenienţei lor dintr-un centru academic puternic. Ca un segment important al vieţii universitare, studenţii au contribuit dintotdeauna la completarea performanţelor la nivel de universitate, iar cooptarea lor în programe de studiu şi cercetare a venit ca o recunoaştere a calităţii învăţământului sibian. Studenţii din ULBS întodeuana au avut prilejul de a se înscrie în cadrul asociaţiilor studenţeşti, care să le reprezinte mai bine şi mai ferm interesele. Legarea de noi prietenii, dezvoltarea de noi abilitati si competente, munca in echipa sunt doar cateva dintre avantajele evidente ale organizaţiilor studenţeşti. În fiecare an, la începutul verii, asociaţiile studenţeşti din cadrul Universităţii “Lucian Blaga” din Sibiu organizează Festivalului UNIverSTUDENT Fest, o manifestare de anvergură în derularea şi implementarea căreia sunt implicaţi studenţi din toate facultăţile din cadrul ULBS, fiecare facultate ocupându-se de realizarea unei activităţi specifice. Proiectul reprezintă o modalitate de încurajare a iniţiativei tinerilor de a se implica activ în viaţa social- culturală a comunităţii. Casa de Cultură a Studenţilor din Sibiu s-a înfiinţat ca o necesitate de a aduna energiile studenţeşti şi de a crea un liant între studenţii din ţară şi întreaga lume.  În ultimii ani, ca urmare a dezvoltării centrului universitar sibian, Casa de Cultură a Studenţilor a devenit un partener viabil şi un prieten apropiat al studenţilor, fiind implicată în forme de cooperare şi parteneriat cu mai mult de 30 de organizaţii similare din întreaga lume. Instituţia funcţionează ca un organism viu, deschis ofertelor şi iniţiativelor studenţeşti. Aceste iniţiative devin programe, care sunt analizate şi puse în practică de către solicitanţi sub îndrumarea referenţilor instituţiei. Calificarea profesională dobândită de către absolvenţii acestei forme de învăţământ nu diferă de cea atribuită absolvenţilor formei de învăţământ „la zi”, fapt materializat prin identitatea diplomelor eliberate.
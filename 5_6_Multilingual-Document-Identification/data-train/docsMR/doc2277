Filozofia creştină vede divinitatea ca forţă creatoare a lumii şi a omului. Omul, ca fiinţă creată, nu are posibilitatea de a-şi modifica natura. Din această logică ar rezulta că singura libertate a omului este aceea de conştientizare a propriilor limite, rămânând astfel liber întru Dumnezeu. Însă astfel se ajunge la concluzia că Dumnezeu este responsabil şi pentru producerea răului. Pentru a nu renunţa la ideea de perfecţiune a naturii divine, gânditorii creştini Vasile cel Mare şi Fericitul Augustin recunosc existenţa liberului arbitru, adică libertatea omului de a alege între posibilităţile care i de oferă. Răul şi eroarea devin astfel rezultatele alegerilor greşite ale omului. 1-Libertatea numai conceptuală, libertatea de a gândi ce vrei. Poţi gândi ce vrei, dar niciodată nu poţi gândi tot ce poate fi gândit. Dacă ar fi posibil ca fiecare om să gândească totalitatea conţinuturilor conceptibile şi coerente, nu ar mai exista libertatea gândirii personale şi nici gânduri individualizate, proprii fiecărui subiect. În consecinţă libertatea de 'a gândi ce vrei' este logic limitată la posibilitatea efectivă de a acoperi numai un teritoriu limitat al posibilului exprimat prin reprezentări video sau limbaj, adică a formulării de gând cu orice fel de conţinut.  Pe de altă parte posibilitatea de a gândi orice ar duce la un paradox, ar implica posibilitatea celui liber şi efectiv capabil să gândească orice conţinut, să îşi construiască acele gânduri care vor fi concepute şi trăite în orice viitor sau trecut. Regândind trecutul poţi retrăi evenimente care au fost sau poţi simula minţile indivizilor din trecut. Regândind fără constrângeri la timpul prezent, poţi asuma orice eveniment sau personalitate contemporană. Anticipând mental viitorul poţi accesa stările mentale proprii indivizilor viitorului depărtat, poţi primi gânduri care descriu opere de artă, teorii ştintifice complicate sau tehnologii superavansate, momentan inimaginabile. 2-Libertatea de a spune ce vrei, libertatea cuvântului. Este condiţia democratiei, a acelei societăţi în care oamenii au dreptul să îşi spună părerea în legatură cu toate deciziile economice, politice, culturale sau de alt tip care le pot modifica sau înrăutăţi cumva existenţa. Şi această libertate de exprimare impune restricţii etice sau polititice celui care încearcă să o exercite.  Omul socializat este liber sa spună orice, dar trebuie să fie atent să nu calomnieze, să nu mintă, să nu îşi insulte semenii, să nu îşi trădeze ţara, dezvăluind secrete de stat şi aşa mai departe. Aşadar şi această libertate practic are frontiere de utilizare. 3-Libertatea de a face ce vrei. Probabil este cea mai dorită şi în acelaşi timp cel mai puţin accesibilă libertate şi asta din motive temeinice. Toţi indivizii doresc satisfacţii cât mai intense, mai de durată şi mai uşor de dobândit. De regulă, în societatea tehnologizată, majoritatea obiectelor sau situaţiilor care aduc plăcere se cumpără sau se negociază şi schimbă , prin calităţi personale, prin efort de punere în evidenţă a calităţilor proprii.  Să ne imaginăm ce ar deveni societatea dacă fiecare am face ce vrem pentru a primi o satisfacţie intensă şi dorită de majoritate dar inaccesibilă majorităţii, neţinând cont de semenii noştri şi de efectele acţiunilor noastre asupra lor.  Dacă Dumnezeu este creatorul oamenilor şi al naturii, cu siguranţă a reglat liberul arbitru, adică libertatea de a alege a fiecăruia, astfel încât orice om să aleagă mai degrabă acele fapte care duc la respectul şi ajutorul dat semenului, decât fapte violente şi distructive care duc la ură, nepăsare şi dispreţ între indivizi. Şi totuşi în lumea actuală este multă violenţă, multă ură şi mult dispreţ şi atunci ne întrebăm cu cât mai mult ar fi dacă fiecare ar putea face ce doreşte, în sensul împlinirii cu orice preţ a plăcerii proprii.
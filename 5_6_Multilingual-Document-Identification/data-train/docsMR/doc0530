După alegerile din 1992, a ocupat poziţia de director executiv organizare în cadrul campaniei electorate pentru alegerile parlamentare, în paralel, ocupând şi funcţia de secretar pe probleme organizatorice în Biroul permanent Naţional al FSN până în 1994. Tot în 1992 face parte, alături de Petre Roman şi Traian Băsescu din grupul în jurul căruia s-a construit Partidul Democrat – FSN, prin divizarea Frontului Salvării Naţionale. Ulterior, la 11 mai 1993, F.S.N. fuzionează prin absorţie cu Partidul Democrat, schimbându-şi denumirea în Partidul Democrat, înregistrat ca persoană juridică prin decizia nr. 13 din 23 mai 1993 a Tribunalului Municipiului Bucureşti. Convenţia Naţională Extraordinară din 28-29 mai 1993 de la Constanţa aprobă această fuziune şi modificarea Statutului. Între 1994 şi 1999 ocupă, pe rând, diverse funcţii în cadrul Partidului Democrat până când, în 1999 este ales Preşedinte al Organizaţiei Sectorului 1, funcţie pe care o deţine până în 2001. În această calitate, în 2000 coordonează campania electorală a Organizaţiei Sectorului 1, reuşind să obţină un scor aproape dublu faţă de scorul general al Partidului Democrat în acele alegeri. A reuşit acest lucru coagulând energiile unei echipe, formată în cea mai mare parte din tineri, reuşind să convingă electoratul că Partidul Democrat este un partid modern, de cuprindere naţională, un partid mereu capabil de inovare. Rezultatele foarte bune din alegeri l-au propulsat în conducerea Partidului Democrat, unde devine, pe rând, membru în Biroul permanent al Organizaţiei Municipiului Bucureşti şi apoi membru în Consiliul Naţional de Coordonare al PD, pentru ca, din 2002, să ocupe funcţia de secretar executiv în Biroul Permanent Naţional al Partidului Democrat. În 2000 este ales din nou deputat în circumscripţia electorală nr. 42 Bucureşti, fiind membru supleant al Delegaţiei Parlamentului României la Adunarea Parlamentară a Consiliului Europei şi preşedinte al Grupului parlamentar de prietenie cu Macedonia, ţară de care este foarte ataşat, mai ales că acolo trăieşte o importantă comunitate aromână. În Parlament se remarcă prin conştiinciozitate, fiind unul dintre deputaţii cu cel mai ridicat grad de prezenţe la lucrările Camerei. A avut, în mandatul 2000-2004, mai multe propuneri legislative care vizau regimul acordării burselor private, sprijinul acordat investitorilor pentru construirea unor cămine studenţeşti private sau regimul juridic al Consiliului Tineretului din România. Toate aceste propuneri au rezultat în două legi, Legea nr. 425 din 25 octombrie 2004, privind instituirea Zilei Naţionale a Tineretului, în data de 2 mai şi Legea nr. 350 din 20 iulie 2006, cunoscută şi ca „Legea Tinerilor”, care reglementează cadrul juridic necesar asigurării de condiţii adecvate integrării socio-profesionale a tinerilor, conform necesităţilor şi aspiraţiilor acestora. Tot în mandatul 2000-2004 este şi membru în Comisia de apărare, ordine publică şi siguranţă naţională, fiind iniţiator al unor amendamente privind modificarea Legii organizării Poliţiei Române şi a Legii Statutului poliţistului şi al altor amendamente specifice activităţii comisiei. Este ales din nou deputat în circumscripţia electorală nr. 42 Bucureşti, în 2004, pe listele Alianţei Dreptate şi Adevăr PNL-PD, fiind validat în data de 17 decembrie 2004. În această perioadă este secretar al Grupului parlamentar al Partidului Democrat care se transformă în Grupul parlamentar al Partidului Democrat-Liberal în feb-2008. Din februarie 2008 devine vicelider al acestui grup parlamentar. Este în continuare membru al Comisiei de apărare, ordine publică şi siguranţă naţională, al cărei preşedinte devine în martie 2007 şi preşedinte al Grupul parlamentar de prietenie cu Albania, vicepreşedinte al Grupul parlamentar de prietenie cu Republica Elenă şi membru în Grupurile de prietenie cu Republica Macedonia şi Bulgaria, toate ţări cu o importantă comunitate aromână. Activitatea lui în Comisia de apărare, ordine publică şi siguranţă naţională s-a materializat în proiectul de Lege pentru completarea art. 9 din Legea nr. 164/2001 privind pensiile militare de stat, republicată, în Legea 233/2007 pentru modificarea anexelor la unele acte normative din domeniul sistemului naţional de decoraţii şi, mai ales, în Legea 268/2007 pentru completarea Legii nr. 182/2002 privind protecţia informaţiilor clasificate.
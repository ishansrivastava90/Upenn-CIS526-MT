Ş.Sührəvərdi mütləq biliyin mənbəyini maddi aləmdən kənarda axtarırdı. Onun fikrincə, “İşraq fəlsəfəsi” kitabını intuisiyanın köməyilə  dərindən anlamaq mümkündür. İşraqilik fəlsəfəsinə görə, hissi və əqli idrak vasitəsilə maddi aləmin şeyləri və hadisələri haqqında müəyyən bilik əldə edilir, intuitiv idrak isə insana işıqlar aləminin sirlərini açır, mütləq həqiqəti aşkar edir. Şihabəddin Sührəvərdinin əsərlərinin və onlara yazılmış şərhlərin, haşiyələrin əlyazma nüsxələri dünyanın bir sıra fondlarında və kitabxanalarında saxlanılır. Qeydə alınmış əlli iki əsərindən on üçü peripatetizm, on beşi sufizm, səkkizi işraqilik və on altısı müxtəlif mövzular üzrə qruplaşdırılıb. Şihabəddin Yəhya Sührəvərdinin zəngin irsi XII əsrdən etibarən ərəb, fars, qismən də türk dillərində müsəlman Şərqi xalqlarının fəlsəfəsi tarixində özünə möhkəm yer tutub. Onun əsərlərinin orta əsrlərdə köçürülmüş əlyazma nüsxələri hazırda dünyanın müxtəlif şəhərlərində, Dəməşq, Sankt Peterburq, Tehran, Bağdad, Qahirə, İsgəndəriyyə, İstanbul, Paris, London kitabxanalarında saxlanılır. Onun irsinin yayılmasında görkəmli fransız şərqşünası A.Korbinin hazırladığı üç cildlik toplunun əhəmiyyəti misilsizdir. Birinci məcmuə İstanbulda 1945-ci ildə buraxılıb, bura peripatetizmə dair əsərlərin metafizika hissələri toplanıb. 1952-ci ildə Tehranda çıxmış ikinci məcmuədə “İşraq fəlsəfəsi”, “Filosofların görüşləri”, “Qərb qürbəti” əsərləri verilib. 1970-ci ildə Tehranda buraxılmış məcmuədə filosofun on dörd  traktatı toplanıb. Onun “Aşiqlərin munisi” əsəri O.Spis tərəfindən 1934-cü ildə Ştutqartda və Dehlidə, “Quş haqqında traktat”ı 1935-ci ildə O.Spis və Xatak tərəfindən Ştutqartda çap edilib və s. Fon Den Berc “İşıq heykəlləri” traktatını holland dilində 1916-cı ildə nəşr etmişdir. Peripatetizmə dair “Filosofların görüşləri” traktatı ortodoksal İslam ideoloqlarının Şərq peripatetiklərinə qarşı güclü hücuma başladığı bir dövrə təsadüf edir. Burda müəllif aristotelçi filosoflara haqq qazandıraraq onların müddəalarının təhrifinə və rasional fikirlərinin bidət kimi qələmə verilməsi cəhdinə qarşı çıxır. Şihabəddin Sührəvərdinin əsərləri dünyanın bir çox dillərinə çevrilmiş və dəfələrlə Bakı, İstanbul, Tehran kimi iri şəhərlərdə, habelə bir sıra Qərb ölkələrində nəşr edilmişdir. Sührəvərdi yaradıcılığının məşhur tədqiqatçılarından sayılan fransız alimi Korben yazır ki, "Sührəvərdi eyni zamanda yalnız sufi və həkim olmaqla qalmamış, həmçinin həqiqi fəlsəfənin mahiyyətinə varmış bir insan olmuşdur, Bir filosof kimi o, həm nəzəri biliklərlə, həm də mənəvi bəsirətlə silahlanmışdı." Sührəvərdi yaradıcılığının bir sıra tədqiqatçıları onun təlimində zərdüştilik təsirləri də müəyyənləşdirirlər. Belə ki, bütün mövcudatın işıq və kölgələrdən ibarət olduğunu bildirən işraqilik əslində işıqla qaranlığı ilkin başlanğıclar kimi qəbul edirdi. Sührəvərdinə görə, maddi aləm bütövlükdə əbədidir. Hərəkətin səbəbi işıqdır. İşıqla hərəkət arasında qarşılıqlı əlaqə mövcuddur. Şihabəddin Sührəvərdi yazır ki," işıq hər bir şölədən hərəkət kimi meydana çıxır və hər bir hərəkət sonrakı şölə üçün hazırlanır. Beləliklə, şölələrin növbələşməsi hərəkətin yeniləşməsi ilə, hərəkətlərin növbələşməsi isə yeni şölələnmələrlə davam edir."
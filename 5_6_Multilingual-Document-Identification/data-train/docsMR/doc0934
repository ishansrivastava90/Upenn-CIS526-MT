Danske reklamefilm er Statsbibliotekets samling af reklamefilm, som består af danske biografreklamer fra perioden 1955-1995 samt et udvalg fra perioden 1920-1955 og reklamefilm vist på TV 2 siden 1988. Samlingen udvides løbende.   Reklamefilmarkivet er en af Statsbibliotekets mindre, men væsentlige av-samlinger til dokumentation af det 20. århundredes danske kulturhistorie. Den første danske reklamefilm blev produceret i 1903. Reklamefilmene reflekterer på en særlig måde samfundsudviklingen og danskernes livsstil årti for årti og udgør med deres påtrængende og ofte underholdende præsentationer af dagligvarer og appel til forbrugerne et unikt historisk kildemateriale for forskning og studier samt formidlingen af dansk kultur i det 20. århundrede. Reklamefilmene er offentligt tilgængelige på Statsbiblioteket Forskere og studerende kan i henhold til en aftale med Copydan downloade dem til studiebrug. Til brug på folkeskoler og gymnasier er der samlet ca. 500 udvalgte reklamefilm vist i danske biografer i perioden 1955-1995 samt nyere reklamefilm fra TV 2. Filmene står til rådighed for undervisningen på skoler og gymnasier med en Copydan UNI•Serveraftale. Når kulturarvsinstitutionerne digitaliserer deres materialer skal langtidsbevaring af filerne sikres. Der findes imidlertid intet vedtaget standardformat for bevaring af levende billeder. En række undersøgelser af best practice og anbefalinger førte til valget af bevaringsformatet MPEG-2. Fra dette format kan der efterfølgende genereres formidlingsformater efter behov. I 2005 indgik Statsbiblioteket desuden aftale med TV 2 om digitalisering af i alt ca. 45.000 TV-reklamer, som blev vist siden TV2 startede i 1988. Dette digitaliseringsprojekt er endnu ikke afsluttet, men en del af TV 2-reklamerne er indgået i nærværende projekt. Registreringen blev for biografreklamernes vedkommende baseret på Censurkort fra Statens Filmcensur og dannede grundlag for biografreklamernes registreringer med oplysninger om bl.a. Produktkategori, Produktnavn, Titel på reklamefilmen, Producent, Reklamebureau, Filmens varighed og Premieredato. Censurkortene blev skannet. Kobling mellem de enkelte film og tilhørende metadata blev herefter foretaget manuelt. Parallelt hermed er der i oktober 2006 indgået aftale mellem UNI-C, Copydan og Statsbiblioteket om at tilgængeliggøre ca. 300 reklamefilm, udvalgt efter faglige kriterier, til brug i undervisningen på ungdoms- og grundskoler. I løbet af 2009 udvides antallet af reklamefilm til denne brug.
Ο Νικόλαος Χελιδόνης γεννήθηκε στα Δελέρια Τυρνάβου το 1941. Σε πολύ μικρή ηλικία εγκαταστάθηκε στον Τύρναβο για σπουδές στο Δημοτικό και στο Γυμνάσιο. Αποφοίτησε με άριστα από την Παιδαγωγική Ακαδημία Θεσσαλονίκης. Παντρεύτηκε την Κατίνα Κόκρα και απέκτησε δύο γιους και μια κόρη. Η προσωπικότητά του και η θέλησή του ως ενεργός πολίτης τον ώθησαν να ασχοληθεί με την συμμετοχή του στη διοίκηση της πόλης στην οποία μεγάλωσε. Οι εκλογείς του Τυρνάβου τον εξέλεξαν για πρώτη φορά ως δημοτικό σύμβουλο την τετραετία 1990 – 1994 και  ως Δήμαρχο την επόμενη τετραετία 1995 – 1998. Στη σύντομη θητεία του ως Δήμαρχος Τυρνάβου, από τον Ιανουάριο του 1995 μέχρι την ημέρα του θανάτου του, στις 17 Αυγούστου 1996, έθεσε τα θεμέλια για τη δημιουργία μιας νέας πόλης, όπου κυρίαρχο στοιχείο ήταν η ισοβαρής ανάπτυξη του κέντρου και της περιφέρειας. Με συνεχείς παραστάσεις κατόρθωσε να κατασκευαστεί σε οικόπεδο που παραχώρησε ο Δήμος Τυρνάβου, ο Β’ οικισμός των εργατικών κατοικιών. Οριστικοποίησε την ένταξη του έργου της αποχέτευσης του Τυρνάβου στο Ταμείο Συνοχής. Εκτέλεσε πολλά έργα οδοποιίας και κατασκευής Πλατειών. Με τις επιλογές του, συνετέλεσε γενικότερα στην ανάπτυξη του πνευματικού, μορφωτικού, κοινωνικού, βιοτικού και οικονομικού επιπέδου της πόλης, αλλά και της ευρύτερης περιοχής. Το Δημοτικό Συμβούλιο για την μεγάλη προσφορά του στη σύντομη θητεία του, τίμησε τον Νικόλαο Χελιδόνη, ονομάζοντας πλατεία της πόλης σε «πλατεία Δημάρχου Νίκου Χελιδόνη».
కామరాజ్ నాడార్ కు ఈ పథకం యొక్క ఆలోచన ఎలా వచ్చిందన్న విషయం పై ఆసక్తి కరమైన కథనం ఉంది. తమిళనాడులోని తిరునల్వేలి జిల్లాలో గల ఒక చరన్మహదేవి అనే కుగ్రామంలో ఆలోచనకు బీజం పడింది. ఈయన చాలా సాధారణ జీవితం గడిపేవాడు. ఎక్కడికి ప్రయాణించాలన్నా పైన ఎర్ర లైటు కూడాలేని ఒక కారులో ప్రయాణం చేసేవాడు. కాన్వాయ్ లకు పెద్దగా అలవాటు పడలేదు. అలాంటి ఒక ప్రయాణంలో చరన్మహదేవి గ్రామం దగ్గర రైల్వే గేటు వద్ద ఆగి కారు దిగి ఎదురు చూస్తుండగా ఆయనకు ఆవులు, మరియు మేకలు కాసుకొనే కొద్ది మంది బాలలు కనిపించారు. ఒక అబాయిని పిలిచి బాబూ! నీవు బడికి వెళ్ళకుండా ఇక్కడ ఆవులతో ఏమి చేస్తున్నావు? అని అడిగాడు. అప్పుడా బాలుడు నేను బడికి వెళితే నాకు తిండి ఎవరు పెడతారు?  నా ఆకలి తీరితేనే కదా నేను చదువుకొనేది? అని గడుసుగా సమాధానమిచ్చాడు. ఈ సంఘటనే ఆయన మధ్యాహ్న భోజన పథకాన్ని ప్రారంభించడానికి ప్రేరేపించింది. తరువాత ఇతర రాష్ట్రాలలో కూడా అమలులోకి వచ్చింది. గుజరాత్ లో 1980లో, కేరళ లో 1995 లో, ప్రారంభించబడింది. ఇంకా మధ్యప్రదేశ్, ఒరిస్సా ల్లో కూడా ప్రారంభించబడింది. నవంబర్ 28, 2001 న సుప్రీం కోర్టు, ప్రభుత్వంచే నడపబడే అన్ని ప్రాథమిక పాఠశాలల యందు ఈ పథకాన్ని ఖచ్చితంగా అమలుపరచాలని తీర్పు చెప్పింది. మొదట్లో కొన్ని రాష్ట్రాలు దీన్ని వ్యతిరేఖించినా 2005 నాటికి ఇది అన్ని రాష్ట్రాలలో ఆరంభమైంది. 2004-2005 సంవత్సరం బడ్జెట్‌లో ఈ నిమిత్తం 1,675 కోట్ల రూపాయలు కేటాయించారు.

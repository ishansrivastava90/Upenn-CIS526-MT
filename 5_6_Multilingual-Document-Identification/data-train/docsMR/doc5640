गुरू घासीदास एकसंत थे जिन्होंने अपने समय की सामाजिक आर्थिक विषमता, शोषण तथा जातिभेद के खिलाफ लड़ाई लड़ी, जिसके लिए संघर्ष आज भी जारी है. उन्होंने सतनाम पंथ का प्रवर्तन किया, जिसे मानने वाले अनुयायियों की संख्या छत्तीसगढ़ और भारत के विभिन्न हिस्सों में लाखों लोग हैं. गुरू घासीदास जातियों में भेदभाव व समाज में भाईचारे के अभाव को देखकर बहुत दुखी थे. वे लगातार प्रयास करते रहे कि समाज को इससे मुक्ति दिलाई जाए. लेकिन उन्हें इसका कोई हल दिखाई नहीं देता था. वे सत्य की तलाश के लिए जगन्नाथ पुरी चले गए, उसके बाद लौटकर सारंगढ़ आए. उन्होंने यहां सतनाम पंथ की स्थापना की घोषणा की. इस बीच गुरूघासीदास ने गिरौदपुरी में अपना आश्रम बनाया तथा सोनाखान के जंगलों में सत्य और ज्ञान की खोज के लिए लम्बी तपस्या भी की. गुरू घासीदास पशुओं से भी प्रेम करने की सीख देते थे. वे उन पर क्रूरता पूर्वक व्यवहार करने के खिलाफ थे. सतनाम पंथ के अनुसार खेती के लिए गायों का इस्तेमाल नहीं किया जाना चाहिये. गुरू घासीदास के संदेशों का समाज के पिछड़े समुदाय में गहरा असर पड़ा. सन् 1901 की जनगणना के अनुसार उस वक्त लगभग 4 लाख लोग सतनाम पंथ से जुड़ चुके थे और गुरू घासीदास के अनुयायी थे. छत्तीसगढ़ के प्रथम स्वतंत्रता संग्राम सेनानी वीर नारायण सिंह पर भी गुरू घासीदास के सिध्दांतों का गहरा प्रभाव था. गुरू घासीदास के संदेशों और उनकी जीवनी का प्रसार पंथी गीत व नृत्यों के जरिए भी व्यापक रूप से हुआ. यह छत्तीसगढ़ की प्रख्यात लोक विधा भी मानी जाती है.

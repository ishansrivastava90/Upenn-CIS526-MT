Fußball-Bundesliga, Bundesliga, die Liga, 1. Bundesliga, är Tysklands högsta fotbollsdivision på herrsidan. Bundesliga är en av Europas största fotbollsligor och här spelas några av de mesta publikdragande fotbollsmatcherna i världen. Den klassiska avsparkstiden är 15.30 på lördagar, men omgångarna är ofta utspridda över veckoändan, med matcher på fredagskvällar samt lördags- och söndagseftermiddag. Många svenska fotbollsspelare har genom åren spelat i Bundesliga. De första mästarna blev 1. FC Köln våren 1964. Köln gick i bräschen för utvecklingen genom heltidsproffs och det var ingen överraskning att Rhenstadens storlag tog hem titeln detta år. Under de kommande åren skulle TSV 1860 München och Borussia Dortmund formera topplag som även hade framgångar i Europa. Borussia Dortmund blev första tyska lag att vinna en europacup då man vann Cupvinnarcupen 1966. 1965 kom båda Bayern München och Borussia Mönchengladbach upp och dessa lag skulle komma att dominera Bundesliga under den kommande tioårsperioden. Under 1970-talet spelade storstjärnor som Franz Beckenbauer, Wolfgang Overath, Gerd Müller, Günter Netzer bland många andra i Bundesliga. Andelen utländska spelare ökade och bland de största profilerna tillhörde engelsmannen Kevin Keegan som blev stor profil under sina år i Hamburger SV. 1970-talet förde också med sig att allt fler av de stora spelare valde utländska klubbar med exempel i Günter Netzer och Paul Breitner som gick till Real Madrid. Senare gick landslagsspelare som Uli Stielike, Rainer Bonhof och Bernd Schuster till spanska ligan. 1991-1992 var en övergångsperiod där man tillfälligt utökade ligan till att innehålla 20 lag. Detta gjordes efter Tysklands återförening då man även skulle återförena den tyska fotbollen, d.v.s. ge de tidigare DDR-lagen chansen att ta plats i Bundesliga och det övriga seriesystemet. Bland de tidigare DDR-lag som spelat i Bundesliga utmärker sig FC Hansa Rostock som varit det klart mest framgångsrika genom att klara sig kvar under många säsonger i Bundesliga. Övriga lag har haft stora problem med ekonomin och har haft svårt att ta plats i Bundesliga och många återfinns nu i 2. Bundesliga eller längre ner. Dynamo Dresden, VfB Leipzig är andra lag som spelat i både DDR-Oberliga och Bundesliga. Under säsongen 2003-2004 firade Bundesliga 40-årsjubileum med många återblickar i historien och utgivning av jubileumsböcker och annan memorbilia för att uppmärksamma 40 år Bundesliga. I januari 2005 avslöjades en mutskandal med domaren Robert Hoyzer i huvudrollen. Hoyzer hade bland annat påverkat matchutgången i en match i DFB-Pokal mellan Hamburger SV och SC Paderborn 07 den 21 augusti 2004. 2006 dömdes han till 29 månaders fängelse, men i juli 2008 släpptes han ut efter halva tiden.

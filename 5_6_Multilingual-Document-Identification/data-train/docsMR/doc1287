Η LivePedia είναι ελληνική διαδικτυακή εγκυκλοπαίδεια. Γράφεται σε συνεργασία από εθελοντές, χρησιμοποιώντας ένα λογισμικό τύπου wiki. Το έργο ξεκίνησε το 2005 με την υποστήριξη της εταιρείας Magenta, η οποία διέθεσε σαν αρχική συνεισφορά τα λήμματα του Ελληνικού Εγκυκλοπαιδικού Λεξικού της. Αργότερα, ως αποτέλεσμα τής πολιτικής συνεργασιών με κατόχους περιεχομένου στην Ελλάδα, προστέθηκε περιεχόμενο από χορηγούς. Οι εκδόσεις Περισκόπιο προσέφεραν πάνω από 200 λήμματα που έχουν δημοσιευθεί στα περιοδικά τού οίκου, οι εκδόσεις Μειδίαμα προσέφεραν το σύνολο τής εγκυκλοπαίδειας γνωστής ως ΧΘΩΝ 2002 και τελευταίως ως ΕΡΜΗΣ, ενημερωμένη ως το 2004 από τη συντακτική ομάδα τού οίκου, ενώ το περιοδικό PC Magazine προσφέρει το σύνολο των λημμάτων τεχνικής ορολογίας που έχουν συνταχθεί από τούς συντάκτες αλλά και τους αναγνώστες του. Η πύλη Εν Λευκώ προσφέρει επίσης όλο το υλικό της για επεξεργασία και καταχώρηση στη LivePedia.gr. H LivePedia.gr στηρίζεται από την Otenet με χορηγία φιλοξενίας. H εταιρεία διαθέτει το διακομιστή τοποθετημένο στο Data Center συνδεδεμένο σε γραμμή υψηλής ταχύτητας. Επίσης, στην πύλη τής Otenet περιεχόμενο απευθείας από τη LivePedia.gr μέσω ειδικού λογισμικού που αναπτύχθηκε ειδικά γα αυτό το σκοπό με τη συνεργασία και των δύο πλευρών. Η γενική άδεια διάθεσης τού περιεχομένου τής LivePedia.gr είναι η GFDL εκτός από συγκεκριμένα λήμματα για τα οποία ο αντίστοιχος χορηγός περιεχομένου ζητά να μην μεταφερθούν έξω από το συγκεκριμένο χώρο αλλά πάντα μπορεί ο οποιοσδήποτε επισκέπτης να τα αξιοποιήσει. Σε αυτά τα λήμματα υπάρχει σαφής ένδειξη.
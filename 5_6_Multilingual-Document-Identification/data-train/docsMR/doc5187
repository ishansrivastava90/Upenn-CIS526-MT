ฟาน เพอร์ซี เป็นบุตรของคู่สามีภรรยาศิลปิน จึงได้รับการเลี้ยงดูฟูมฟักให้เป็นศิลปินตามรอยเท้าของผู้ให้กำเนิด แต่เพอร์ซีกลับเลือกที่จะเล่นฟุตบอลและได้เริ่มเล่นฟุตบอลกับ SBV Excelsior สโมสรดัตช์เล็กๆแห่งหนึ่งโดยเป็นนักเตะเยาวชนของสโมสรเมื่อปี 2001 จากนั้นก็ได้เซ็นสัญญากับสโมสรฟุตบอลเฟเออโนร์ด สโมสรดังประจำบ้านเกิดเมืองนอนของเขาเมื่อปี 2002 ทำให้เพอร์ซีมีโอกาสได้สัมผัสด้วยแชมป์ยูฟ่าคัพ 2002 อีกด้วย เพอร์ซีเริ่มมีชื่อเสียงเนื่องจากเป็นนักเตะอายุน้อยที่มีพรสวรรค์ แต่กลับมีปัญหาเรื่องระเบียบวินัยกับเฟเออโนร์ดแห่งนี้ จนเบิร์ต ฟาน มาร์ไวค์ ผู้จัดการทีมที่เริ่มทนไม่ไหวกับพฤติกรรมของเขาอยากจะให้เขาย้ายสโมสร จนในที่สุดก็เป็นอาร์เซนอลภายใต้การคุมทีมของอาร์แซน เวนเกอร์ที่ยังเล็งเห็นถึงความสามารถที่แฝงอยู่ในตัวเพอร์ซีอยู่ได้เซ็นสัญญากับเขาเมื่อปี 2004 ด้วยค่าตัว 2.75 ล้านปอนด์ นับจากนั้นมา เพอร์ซีก็ช่วยให้อาร์เซนอลคว้าแชมป์คอมมิวนิตีชิลด์และเอฟเอคัพตั้งแต่ฤดูกาลแรกที่มาค้าแข้งอยู่ที่ลอนดอน จากนั้นก็ได้รับรางวัลนักกีฬายอดเยี่ยมประจำปีแห่งเมืองรอตเทอร์ดามเมื่อปี 2006 อย่างไรก็ตาม ตลอดระยะเวลา 4 ปีแรกที่อยู่กับอาร์เซนอลนั้น เขาก็ไม่ได้มีโอกาสได้ลงสนามมากเท่าที่ควรเนื่องจากได้รับบาดเจ็บ แต่ยามใดที่พร้อมลงสนามก็มักจะได้รับโอกาสลงเป็นตัวจริงเสมอ ฟาน เพอร์ซีขึ้นชื่อเรื่องการมีเท้าซ้ายที่หนักหน่วง ปัจจุบันติดทีมชาติเนเธอร์แลนด์ไปแล้ว 35 ครั้ง ยิงได้ 13 ประตู โดนได้ลงประเดิมสนามทีมชาติชุดใหญ่เมื่อปี 2005 และได้เข้าร่วมแข่งขันฟุตบอลโลก 2006 และยูโร 2008 ในชุดขุนพลอัศวินสีส้มอีกด้วย

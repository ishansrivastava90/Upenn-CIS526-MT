Al Jazeera mendapat perhatian dunia selepas peristiwa serangan 11 September 2001 di New York, Amerika Syarikat apabila ia menayangkan rakaman siaran para pemimpin Al Qaeda seperti Osama bin Laden. Sejak daripada itu, ia banyak menimbulkan perasaan prasangka terutama sekali dikalangan ahli dan para pemimpin politik Amerika Syarikat seperti Donald Rumsfeld. Saluran berkenaan juga banyak menimbulkan kontroversi dikalangan pemimpin dan kerajaan Arab dengan laporan warta berita yang berani dan mencabar. Kehadiran Al Jazeera secara tidak langsung telah banyak mengubah lanskap dan geopolitik dunia Arab. Ramai bersetuju ia banyak menyumbang kearah kebebasan bersuara dikalangan media Arab, sesuatu yang asing sebelum kemunculan saluran berkenaan. Pada bulan April 1996, BBC menyiarkan sebuah laporan hak asasi manusia di Arab Saudi yang menimbulkan kemarahan kerajaan negara tersebut sekaligus menyebabkan Orbit Communications membatalkan perjanjian siaran. Saluran berkenaan dihentikan setelah beberapa bulan beroperasi. Berikutan itu dan bosan dengan penindasan kebebasan bermedia menyebabkan ramai tenaga kerja BBC World Service menyertai Al Jazeera dan pada 30 November 1996, Al Jazeera memulakan siaran secara rasmi dengan dana sebanyak US$150 juta ehsan Emir Qatar. Matlamat utama Al Jazeera adalah untuk beroperasi sepenuhnya melalui pendapatan pengiklanan menjelang tahun 2001. Walaubagaimanapun, saluran berkenaan gagal mencapai matlamat tersebut dan Emir Qatar bersetuju untuk terus menyalurkan sumbangan dana dan subsidi bagi membiayai operasi saluran tersebut setiap tahun. Pendapatan utama lain termasuk pengiklanan, yuran langganan, perjanjian penyiaran dengan syarikat lain dan jualan kandungan. Pada tahun 2000, pengiklanan telah menyumbang sebanyak 40% daripada jumlah keseluruhan pendapatan Al Jazeera. Al Jazeera kadang kala mengambil pendekatan yang penuh drastik. Misalnya pada 27 Januari 1999, Al Jazeera secara terbuka mengkritik kerajaan Algeria ketika rancangan siaran langsung The Opposite Direction, menyebabkan kerajaan negara tersebut memotong bekalan tenaga elektrik ke sebahagian besar ibu negara Algiers bagi menghalang penduduk tersebut menerima siaran saluran tersebut. Kini Al Jazeera dilihat sebagai saluran berita yang bersikap optimis dan lebih menekankan kisah-kisah kemanusian dan hak keamanan masyarakat dunia khususnya di bahagian negara-negara timur tengah. Sebagai permisalan, dalam tragedi serangan dan pengepungan kapal-kapal aktivis bantuan ke Gaza edisi Mei-Jun 2010, Al Jazeera dilihat sering mengutamakan hak-hak rakyat Palestin dibumi mereka dan sentiasa melontarkan persoalan tentang kerelevanan penahan hantaran bantuan ke Gaza oleh tentera Israel. Dalam suatu rancangan terbitannya, Inside Iraq, Al Jazeera juga mengetengahkan isu-isu berkaitan kemanusian dan hak kehidupan sebenar rakyat Iraq selain mengadakan debat antara pemimpin pro Amerika dan para pengkritik dalam isu Iraq dan timur tengah.

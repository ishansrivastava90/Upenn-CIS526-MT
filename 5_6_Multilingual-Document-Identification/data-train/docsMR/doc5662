Spre deosebire de metodele de educaţie utilizate în şcoli şi universităţi, metodele folosite la CEPECA promovau învăţarea limbajelor de programare în scopul de a fi utilizate la realizarea aplicaţiilor de mari dimensiuni, caracteristice cerinţelor reale ale unităţilor industriale ale ţării. Marile dimensiuni ale programelor obligau programatorii să segmenteze aplicaţiile pentru ca segmentele rezultate să poată fi stăpânite cu uşurinţă. În acest fel, programele puteau fi repartizate spre elaborare mai multor membri ai unor echipe de programatori, în acest fel obţinându-se şi o reducere importantă a timpului necesar pentru trecerea la utilizarea efectivă a sistemelor programate. Aceste considerente asigurau, de asemenea, pe durata ciclului de viaţă al sistemului, actualitatea datelor şi a prevederilor din specificaţiile de realizare ale programelor care, în cazul unei durate prea mari a timpului necesar implementării, ar fi putut fi depăşite de evoluţia organizatorică, structurală şi economică a unităţii beneficiare, precum şi de evoluţia tehnologică a domeniului aplicaţiei. Aceste cerinţe impuneau o profundă analiză a problematicii pe care urma să o rezolve sistemul şi, implicit, o detaliere precisă a specificaţiilor de realizare a programelor. Seturile de instrucţiuni şi directive ale fiecărui modul erau predate la cursuri timp de o săptămână, la sfârşitul căreia cursanţii primeau specificaţiile de realizare pentru aplicaţia aferentă modulului de curs respectiv. La început, cursantul primeşte un credit care constă dintr-un număr de 40 puncte de penalizare acceptate de sistem pentru toate cele 5 module supuse de cursant sistemului de instruire asistată de calculator. Cursantul este obligat de către sistem să prezinte toate cele 5 module de cursant deoarece, la terminarea cursului, lipsa unor module nu permite eliberarea automată a adeverinţei de absolvire. În prima zi a săptămânii următoare se distribuiau rezultatele de la calculator, apoi se continua predarea cursurilor pentru următoarele elemente de limbaj din programa analitică. Nu erau prevăzute seminarii, cursanţii fiind obligaţi să rezolve singuri eventualele probleme apărute, folosind mesajele de eroare şi indicaţiile primite de la calculator, eventual consultând şi documentaţia de curs sau manualele de referinţă ale sistemului. Cea de a şasea săptămână era dedicată evaluării cursanţilor de către calculator, prezentată de experţii instructori ai Centrului, care cuprindeau mai cu seamă recomandări personalizate pentru activitatea lor viitoare. Nu se făceau comentarii asupra modului în care cursanţii au consumat creditul primit. Sistemul EXASS a fost folosit la toate seriile de cursanţi înscrişi la programul de perfecţionare în Limbajul Assembler 360 de la CEPECA, începând cu luna februarie 1969, totalizând un număr de 558 absolvenţi specializaţi. Un singur cursant, din prima serie, a fost eliminat automat de către sistem din cauza consumării integrale a creditului înainte de finalizarea corectă a tuturor modulelor obligatorii ale sistemului de instruire.

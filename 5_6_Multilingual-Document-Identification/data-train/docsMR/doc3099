அமெரிக்க நூலகச் சம்மேளனத்தின் அறிக்கையொன்று தகவலின் தேவையை தேவைப்படுகையில் உணர்ந்து, தேவையான தகவல்களைக் கண்டடைந்து அவற்றின் தரமறிந்து பயன்படுத்திக் கொள்பவர் தகவல் அறிதிறனுடையவர் என வரையறுக்கிறது. தகவல் அறிதிறன் என்பதை "மனித வாழ்வின் எல்லா நிலைகளிலும் அவர்களது தனிப்பட்ட, சமூக, தொழில்ரீதியான, கல்விசார்ந்த இலக்குகளை அடைவதற்குத் தகவல்களை வினைத்திறனாக நாடவும் சீர்தூக்கிப் பார்க்கவும் பயன்படுத்தவும் உருவாக்கவும் வாய்ப்பளிக்க உதவும் ஒரு வழிவகை" என அலெக்சாந்திரியாப் பிரகடனம் வரையறுக்கிறது. தகவல் அறிதிறனானது மனிதர் தகவல், தொடர்பாடற் தொழினுட்பத்தை வினைத்திறனுடன் பயன்படுத்த மிகவும் அத்தியாவசியம் எனக் கருதப்படுகிறது. படங்கள், ஒலி, தகவல் ஆகியனவற்றின் உருவாக்கம், பரிமாற்றம், பயன்படுத்தல், சேமித்தல் போன்றவற்றை கணினியும் இணையமும் கையடக்கக் கம்பியில்லாச் சாதனங்களும் பெருமளவில் மாற்றியமைத்திருக்கின்றன என்பதை எல்லோரும் ஏற்றுக்கொள்கிறார்கள். அதேநேரம் உலக அறிவுச் சமுதாயத்தின் முழுப்பயனை நாடுகளும், நிறுவனங்களும், மனிதர்களும் பெற கணினி, ஊடகத் தொழிநுட்பங்களை மட்டும் கற்றல் போதாது என்பதும் ஏற்றுக் கொள்ளப்படுகிறது. இந்த எண்ணிய உலகின் சவால்களை எதிர்கொள்ள தொழிநுட்பத்தை விளங்கிக் கொள்வது மட்டும் போதாது. பலதரப்பட்டதும் வினைத்திறன்மிக்கதுமான புதிய தொழிநுட்பங்களை வினைத்திறனாகவும் ஆக்கபூர்வமாகவும் பயன்படுத்தித் தகவல்களைத் தேடிப் பெற்று, ஒழுங்குபடுத்தி, பகுப்பாய்வு செய்து, சீர்தூக்கிப் பார்த்துப் பின்னர் அவற்றை குறித்த முடிவெடுத்தல்களிலும் பிரச்சினை தீர்த்தலிலும் பயன்படுத்தவும் ஒவ்வொருவரும் கற்றக் கொள்வதும் அவசியமானதாகும். விரிவான விளக்கமளித்தலை நோக்கமாகக் கொண்டே இப்படிநிலைகள் வரையறுக்கப்பட்டிருப்பதாகத் தெரிகிறது. இவற்றைச் சுருக்கியும் விரித்துரைத்தும் மேலும் சில அம்சங்களை உள்ளடக்கியவையுமாகவும் என பலரால் பலவிதமான வரையறைகள் வெளியிடப்பட்டுள்ளன.
Suttung-bevegelsen er utsprunget av forfatteren Ingeborg Refling Hagens kulturarbeid. Siden hun selv var dikter, er det naturlig at innsikt i ordets kunst er fundamentet for det kulturelle formidlingsarbeid hun gav støtet til, og som etter hvert skulle vokse seg til en kulturstrømning eller en bevegelse. Ingeborg Refling Hagen levde fra 1895-1989, og det er den form hennes kulturarbeid fant i årene etter annen verdenskrig som primært skal forbindes med navnet Suttung. I norrøn mytologi forekommer skaldedrikken «Suttungs mjød» som gir visdom og skaldskap. Å drikke av «Suttungs mjød» er altså å forstå som et sinnbilledlig uttrykk for å tilegne seg diktning som bringer erkjennelse, menneskelig vekst og forløser skapende evner. Blant norske diktere rettet hun især oppmerksomheten mot Henrik Wergeland, Henrik Ibsen og Hans E. Kinck, men disse var langt fra de eneste. Hun formidlet dessuten den store europeiske kulturarven representert ved  Bibelen, Homer, greske tragedier, Vergil, Dante, Milton, Shakespeare, Dickens, Dostojevskij, H C Andersen, Søren Kierkegaard, Almquist, Snorre, klassisk og norrøn mytologi for bare å nevne noe. Folkediktningen var også viktig for henne, og hun hadde selv røtter i en levende fortellertradisjon. Også når det gjaldt folkediktning så hun gjerne utenfor Norges grenser, f.eks. mot 1001 natt. Suttungarbeidet retter seg mot alle alderstrinn, og ikke minst mot barn og unge. I siste del av fangenskapet, mens hun under konstant overvåking var innlagt på Ullevål Sykehus, underviste hun sykepleierne sine i litteratur bak vaktenes rygg. Her gikk det hovedsakelig i Tangen sommeren 1944. På Fredheim fortsatte det litterære arbeidet, til å begynne sammen med Helga Bøhn og Bertha Brimsøy som var blant dem hun hadde gitt hemmelig undervisning i fangenskapet. De hadde fått smaken på «Suttungs mjød» og oppsøkte Fredheim når de hadde mulighet til det. Navnet Suttung var imidlertid ennå ikke knyttet til arbeidet slik det senere skulle bli. Snart kom også Helgas og Berthas søsken til Fredheim, og noen av disse ble boende der en tid og deltok i et arbeidsfellesskap som skulle vise seg å trekke til seg flere, som f.eks. Gunhild Lurås fra Tinn i Telemark. Hun gjorde en betydelig innsats på mange felt, og ikke minst som Wergelandoppleser. De barn som naturlig soknet til miljøet, ble selvsagt innlemmet i helheten slik det høvde. Blant disse var det også barn og unge fra Refling Hagens egen familie. På Fredheim ble det allerede i de første årene etter krigen, og før 1950, arrangert framføringer av Dantesanger, Wergelanddikt og mytesanger. Det ble også sunget mye Almquist, en dikter som Birgit Abrahamsen, Refling Hagens gamle medarbeider fra mellomkrigstida, hadde fått øynene opp for mens hun var flyktning i Sverige. Mytesangene fra Refling Hagens tid som huslærer i det første krigsåret, lot seg enkelt overføre til 'scenen' og ble framført som mytespill. En treåring sto på en taburett med en persisk duk med lange frynser over seg og illuderte Ygdrasils Ask. Og ettersom han hadde overvært prøver, kunne man oppleve at 'asken' sufflerte hvis en av nornene kom ut av det. Framføringene fant sted i stua på Fredheim for et invitert publikum. Det kunne bestå av lærere, lærerskoleelever og andre interesserte. På denne tida begynte Refling Hagen også å gi ut det litterære verket Livsfrisen. Vi må greie oss selv kom i 1948. Og året etter kom Vi må lete og banke, bøker som har gitt mange mennesker del i "Suttungs mjød". Sentrale støttespillere ved arrangementet av 17. junistevnet, var i mange år framover Aslaug Groven Michaelsen, Per Michaelsen, og ikke å forglemme malerinnen Birgit Abrahamsen, som døde i 1961. Hun la bl.a. grunnlaget for det som siden skulle bli 17. juniblomsten. Denne ble utformet i kreppapir og avstedkom med årene en egen form for kunsthåndverk. Blomsten som ble produsert i rikelige mengder fram mot 17.junistevnene, ble og blir montert på greiner fra skogen, slik at de kan bæres i prosesjon gjennom bygda. Blomsterprosesjonen med sangglade mennesker regnes som et høydepunkt under Wergeland-stevnet på Tangen. Kunsten å lage 17. juniblomster ble stadig mer raffinert. Ingeborg Refling Hagen og hennes medarbeidere la hvert år ned et stort arbeid for og skape den skjønnhetsfesten som 17. juni-blomsten bidrar til. Ideen er utsprunget av blomsterprakten i Wergelands diktning, og det meningsinnhold som Wergeland selv la i sine blomstermetaforer, særlig i skuespill som Den Konstitutionelle og Lyv ikke!. Refling Hagen var nøye med form og farger, og ingen blomster var helt like. For å unngå at kunsten å lage 17. juni-blomster skulle forfalle eller forsimples, testamenterte hun mot slutten av sitt liv ansvaret for 17. juniblomsten til blomstermaleren Johanne Louise Groven Michaelsen som har ført arbeidet videre i senere år. De som fikk anledning til å ta del i Refling Hagens kulturarbeid i direkte samarbeid med henne selv, har fått med seg verdier som de kunne forvalte originalt der den enkelte siden skulle komme til å finne sin livsoppgave. Mange opprettet egne barne-suttunggrupper. På 1960 og 70-tallet var den kulturelle knoppskyting blitt så åpenbar at noen begynte å tale om en Suttungbeveglse. Men det fantes ingen organisasjon. Refling Hagens ide var at Suttung skulle gro innenfra som en organisme, og utelukkende i kraft av sine iboende muligheter. Det oppsto et stadig voksende nettverk av barnegrupper, sommerleire, festtradisjoner knyttet til diktere som Wergeland, Hans Ernst Kinck, H.C. Andersen, Dante, Carl Jonas Love Almquist osv. Man fikk også Suttungteateret, Suttung forlag og et Suttungkor. Dirigenter for koret har vært Knut Hoffardt og Anne Jorunn Kydland. For tiden drives det av Eilev Groven Myhren. Koret har især vært og er et kjærkomment innslag ved Wergelandstevnet på 17. juni, som forresten også ellers er mye preget av sang. En bok med Wergelands barnesanger ble gitt ut på Suttung forlag i Wergelandåret 2008, redigert av Halvord Reiar M. Steen. Etter Refling Hagens død i 1989 har man dertil fått et Ingeborg-museum på Tangen. På et tidspunkt kunne man finne barnegrupper med en eller annen tilknytning til Suttungarbeidet så langt nord som til Harstad og Vadsø, og så langt sør som i Danmark. Pedagoger som Maren Mehren,Oddvar Halrynjo, Beate Kraggerud, Inger Berg, Siri Lappegård og flere har gjort rede for sitt barnearbeid i skrift. Det drives fortsatt svært mye mer eller mindre synlig barnearbeid i Suttungs ånd rundt omkring. Mange som har deltatt i Suttungarbeid har etter hvert funnet en livsgjerning innenfor skoleverket i Norge. Tradisjonene fra Suttung er blitt som en surdeig i det norske samfunnet. Et par av de mest synlige barnesuttung-gruppene anno 2009 er ledet av Frogner i Oslo. En rekke yngre kulturpersonligheter har mottatt viktige inntrykk gjennom disse og liknende grupper, blant dem Øyonn Groven Myhren, Marte Spurkland, Eilev Groven Myhren, Hanne Ramsdal og mange flere. Veien til det etiske går for barnet gjennom det estetiske. Helst skulle barna få del i den klassiske kulturarven så tidlig som mulig slik at den kunne åpne seg mer og mer og bli personlig eiendom. Verdiene tilhører hele folket, mente hun, ikke bare noen få privilegerte. Derfor tok hun kraftig avstand fra begrepet «finkultur» da det kom på moten. Hun mente det var et endeframt svik mot barn og såkalte «vanlige folk» og skape kulturelle kløfter, og på den måten hindre en stor gruppe mennesker i å få del i åndslivets verdier gjennom kunsten.
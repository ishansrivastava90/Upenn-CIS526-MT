Az 1980-as évek közepén, a község főút felé eső részén egy nagyobb területen telekeket parcelláztak ki, amin egyéni építkezések sorának eredményeként egy modern, családi házas rész épült fel, kellemes, elővárosias környezetet teremtve. 2009. július 1-je óta város. Moldova György, az 1990-es évek közepén íródott 'Magyarország szennybemenetele' című riportkönyvében, beszámol egy Sajóbábonyban tett látogatásáról, amelyben lesújtó képet fest a községben uralkodó állapotokról, külön kiemelve a szomorú környezetvédelmi helyzetet.  Az ÉMV éppen folyamatban lévő felszámolása okozta káosz, a hirtelen megnövekedett munkanélküliség, az általános gazdasági leépülés, és a romokon túlélni próbáló kisebb cégek kétségbesett, a környezetvédelmi szempontokat gyakran figyelemen kívül hagyó küzdelme magyarázhatja az akkor kialakult helyzetet.  A könyvben Moldova György következetesen „ÉVM”-ként hivatkozik az ÉMVre, amire talán a jóval ismertebb Budapesti Vegyiművek „BVM”-ként történő rövidítése adhatott okot. Az 1990-es évek elején a település területéhez tartozó egyik dombtetőn ásatásokat kezdtek a Miskolci Egyetem régészei és egy pattintott kőszerszámokat készítő telepet tártak fel.  A régészek megállapították, hogy a kőszerszámok előállításához használt köveket távolabbról hozhatták ide, mert a környéken ilyen kőzetek nem lelhetők fel. A helyi Jobbik lakossági fórumként meghirdetett tagtoborzót tartott az általános iskola tornatermében 2009. november 14-én, szombaton. A helyi cigányok, a hírt hallva, megpróbáltak bejutni az eseményre, de ebben a helyszínen jelenlévő Jobbik szimpatizánsok, heves szóváltás keretében, megakadályozták őket. A helyzet tettlegességig fajulását a kiérkező rendőrök akadályozták meg, akik sorfallal választották el a feleket. A szópárbaj közben állítólag a cigányok életveszélyesen megfenyegették a helyi Jobbik vezetőjét aki ennek következményeként, feltehetőleg, „riasztást” tett közzé a párt kommunikációs vonalain, segítséget kérve. A vasárnapi események az országos figyelem középpontjába állították a települést, több újság címoldalon foglalkozott a történésekkel, a Nemzetbiztonsági Kabinet rendkívüli ülést tartott.  A sajtó képviselői megszállták Sajóbábonyt, a polgármestert és a helyi lakosokat kérdezgették a kialakult helyzetről.
'''Českých drah a. s. Patřily pod ně jednotky, střediska a pracoviště České Budějovice, České Velenice, Horní Dvořiště, Volary, Vyšší Brod, Protivín, Strakonice, Netolice a Blatná, Tábor, Veselí nad Lužnicí, Jindřichův Hradec a Horní Cerekev. V roce 1872 byla postavena nová výtopna pro šest strojů používaných na přestavěné koněspřežné dráze, na trati císařovny Alžběty České Budějovice - Linec. V letech 1882 až 1883 byla postavena nová výtopna s dvěma rotundami v místech dnešního lokomotivního depa. Rotunda I. byla plzeňská a patřila pod ředitelství Plzeň, rotunda II. byla linecká a patřila pod ředitelství Steyer, později Linec. V roce 1914 byla výtopna rozšířena o třetí rotundu a dílna rozšířena. Náletem americké armády 23. a 24. března 1945 byla výtopna téměř zničena, následně byla zrekonstruována. Rotunda I. zanikla a na jejím místě později vznikla tzv. montovna s hříží. V letech 1969–1983 bylo depo postupně zatrolejováno. V letech 2001–2002 byla snesena střecha části druhé rotundy a nad všemi paprsky druhé točny bylo instalováno trakční vedení, což je na Českých drahách ojedinělé řešení. DKV České Budějovice bylo v roce 1972 prvním depem v Československých státních drahách, kde začaly být zaváděny jednomužné směny strojvůdců. Střediska Jihlava, Telč a Okříšky byla v červenci 2004 převedena pod Depo kolejových vozidel Brno. Elektrický provoz byl zahájen v roce 1903 proudovou soustavou 2x 700 V na trati Tábor - Bechyně, roku 1938 přestavěné na stejnosměrné napětí 1500 V. V roce 1968 byl zahájen provoz elektrické trakce střídavého napětí 25 kV v celé trati České Budějovice - Plzeň. V roce 1969 byly zatrolejovány dvě koleje lokomotivního depa a 14. prosince 1983 bylo dokončeno zatrolejovaní ostatních kolejí. V letech 1991–1993 depo České Budějovice vyrobilo několik bateriových vozů a provedlo rekonstrukci lokomotiv 210 na náhradní pohon z bateriového vozu, což umožnilo elektrickým lokomotivám manipulační jízdu mimo elektrizované trati. V roce 2002 byla dokončena elektrizace tratě České Budějovice – Horní Dvořiště. Na jaře 2005 byla trať Rybník – Lipno přestavěna ze stejnosměrného systému 1,5 kV na 25 kV 50 Hz. To umožnilo zredukovat pracoviště ve Vyšším Brodě a převedení části lokomotiv do Tábora. Tři lokomotivy řady 240 byly v DKV České Budějovice přestavěny na dvojsystémové lokomotivy řady 340, které umožňují přechod z českého systému 25 kV 50 Hz na rakouský systém 15 kV a tak umožňují vozbu do rakouského Summerau. Dvanáct českobudějovických strojvedoucích, kteří zajíždějí pravidelně do Rakouska, jezdí i s rakouskými lokomotivami společnosti ÖBB.

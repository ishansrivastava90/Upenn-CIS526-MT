Karl Rahner, nado en 1904 e falecido en 1985, foi un Teólogo alemán, pertencente á Igrexa Católica, inicialmente posto en cuestión por esta ata a súa plena rehabilitación e consideración como un dos grandes pensadores católicos de tódolos tempos. Xunto con Karl Barth e Hans Urs von Balthasar, figura entre os grandes teólogos cristiáns do século XX. A Nada de Heidegger non é a resposta, pois a nada nada funda, non pode ser meta que atrae e move á vida que se experimenta como real, como algo. Debe existir unha auténtica transcendencia, que está na orixe indispoñible da vida de cada home. Isto coloca ao home vitalmente perante o Misterio Absoluto. Dende a perspectiva moral, no home prodúcese unha fenda entre o que é na súa vida cotiá e o deber ser, unha traizón a unha chamada dese horizonte infinito que o coloca ante si como o que frustra a súa auténtica entidade como suxeito pleno. Esta conciencia é o que denominamos culpa e a situación de base é o pecado. No cristianismo esa conciencia de culpa acada toda a súa radicalidade ante a experiencia dun Deus amoroso que se da a si mesmo ata o sufrimento máis cruel e a morte no absoluto abandono. Pódese falar de culpa porque o home sabe que é libre, e que nel a liberdade é a facultade do eterno. Os textos da Escritura sobre o Xuízo Final non son reportaxes sobre feitos futuros, ou respostas á unha curiosidade morbosa, nada cristiá, sobre quen se salvará e quen se condenará, senón enunciados sobre o home que existe aquí e agora a quen se lle ofrece o don gratuíto de chegar a ser él mesmo plenamente no Amor ou pecharse na soidade absoluta desintegrando o seu propio ser. Isto supera o dualismo alma-corpo do mundo antigo clásico onde a corporeidade era a prisión que nos pechaba á transcendencia, segundo a concepción de Platón. Consonte o cristianismo, o Deus orixe primixenio da materia, aprehende o corpóreo, anodádase a si mesmo nun anaco humilde do cosmos. Expresa ao Logos mesmo, feito mundo e materia finitas e corruptibles. A entrega do home Xesús ao sufrimento, o abandono e á morte pertencen á propia manifestación de Deus como Logos. A súa resurrección ven a afirmar a validez real da historia humana e de cada individuo, vida que, a pesar de tódolos absurdos,  nin se prolonga no baleiro nin perece. Todo isto pode experimentarse na vida da comunidade dos crentes a través da sacramentos é a esencia da Igrexa. A cal non vive para si mesma senón para a dar vida ao mundo marcado pola escravitude da negación do amor e a morte. Neste sentido, a Escritura é a sedimentación da historia da fe da comunidade primitiva. É ela mesma tradición. Esta tradición non se esgota nos Pais da Igrexa e nos primeiros concilios que comparten a Igrexa católica e a Igrexa ortodoxa senón que continúa hoxe. Rahner, na súa defensa da ortodoxia, non fuxe da crítica sincera. Alerta do perigo do que el chama orgullo clerical, o egoísmo de grupo e do culto á personalidade incompatible co seguimento do Xesús real, manso e humilde de corazón. Critica que a burocracia eclesial mire con ollos torcidos e condenatorios ao presente sen transmitir o entusiasmo do Espírito. Entende que demasiadas veces cáese en receitas baratas de pequenos cregos ou nun adoutrinamento casuístico que nada ten que ver coas situacións concretas, complexas e non racionalizables por completo da vida humana real. O crente non debe ser un obxecto cego e mudo da lei eclesial. O individuo debe examinar os problemas morais ante a súa conciencia, iluminando esta á luz da comunicación de Deus interpretada polo maxisterio da Igrexa. Debe recoñecerse que unha conciencia recta non sempre atopa unha resposta axeitada na aplicación cega dunha lei xeral a un caso concreto na existencia peregrinante do home que, dende a súa fraxilidade, vaise formando como persoa crente. Ás veces hai que lesionar á letra da lei eclesiástica para ser autenticamente fiel ao seu espírito. Neste sentido, o evanxeo ha de ser boa noticia, experiencia de Deus que libera da culpa e da anguria vital máis profunda. Se non se empeza por este anuncio do fundamental, non se deben inculcar normas morais que poderían resultar causas de coercións máis radicais e angustias máis profundas. O crente no é un tipo especial de home, senón o home tal como é, aceptado e amado por Deus. Por iso o crente acéptase a sí mesmo e a súa vida concreta con todos os absurdos, misterios e contradicións. Por iso supera o medo para aventurarse nos desafíos da súa historia. Un home que vive a liberdade como apertura a todo, sen excepción. Daí nace unha visión positiva dos bens intramundanos, do amor humano, da sexualidade, da alegría, do éxito, do traballo, sen absolutizalos como ídolos. Trátase dunha liberdade que descansa na esperanza de que tamén o negativo, a angustioso, o sombrío e o incomprensible está abranguido polo misterio sagrado do Amor Eterno. Este home tamén, dun xeito escuro, é chamado á luz. Unha luz que debera ser máis clara e resplandecente para os que, sendo crentes, saben de xeito positivo que non existe autorrealización sen a entrega radical ao outro. Unha entrega que ten en Deus o espazo e a garantía da posibilidade dese amor. Que non experimenta a morte como o arrebatamento do que nos parecía madurado para unha inmortalidade. Que vive sacramentalmente a inmanencia da eternidade no tempo, de xeito que a eternidade devén dende o tempo e non é un don enviado e engadido de maneira accesorio á temporalidade da propia vida. Que, nas tebras desa vida, sábese envolto na graza de Deus. Que non pasa contas a Deus, senón que confía a El e  súa graza toda conta.
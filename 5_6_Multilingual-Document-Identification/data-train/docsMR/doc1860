სიდი აქტიური მუსიკოსი იყო დაახლოებით შვიდი წლის განმავლობაში. მან პინკ ფლოიდთან ჩაწერა ორი ალბომი და საკუთარი სოლო-კარიერას განმავლობაში - ორი ალბომი. ამის შემდეგ სიდი სამუდამოდ განმარტოვდა სამყაროსგან, თუმცა დრო და დრო ჩნდებოდა ან სცენაზე, ან ქუჩაში. უკანასკნელად იგი სტუდიაში იხილეს 1975 წელს, როდესაც პინკ ფლოიდი იწერდა თავის ცნობილ ალბომს Wish You Were Here. წლების განმავლობაში სიდი იქცა შთაგონებად არაერთი შემოქმედისათვის. როდესაც სიდი ჯერ არ იყო 16 წლის, მისი მამა მწვავე კიბოს დიაგნოზით გარდაიცვალა. ამის შემდეგ სიდი დადიოდა კემბერველის მხატვრულ კოლეჯში. 1965 წელს მან პირველი საკუთარი ჯგუფი დააარსა. პინკ ფლოიდში მოსვლამდე მან უკვე დაწერა რამდენიმე სიმღერა, რომელიც მოგვიანებით მის ალბომებში შევიდა, მაგალითად, "Effervescing Elephant". 1965 წელს სიდ ბარეტი შეუერთდა ჯგუფს, რომელიც უკვე გამოდიოდა სხვადასხვა სახელით - იმ დროისათვის მისი სახელი იყო "The Tea Set". მას შემდეგ, რაც კოლექტივი მოხვდა კონცერტზე ამავე სახელწოდების ჯგუფთან ერთად, ბარეტმა მოიგონა უცნაური სახელი - "The Pink Floyd Sound". როგორც ცნობილია, ეს იყო ორი ბლუზმენის, პინკ ანდერსონისა და ფლოიდ კაუნსილის სახელების შერწყმის შედეგად მიღებული სიტყვა. თავდაპირველად ჯგუფი უკრავდა ამერიკული რიტმ ენ ბლუზის ცნობილ სიმღერებს, მაგრამ 1966 წლისათვის, ბარეტის დახმარებით მათ საკუთარი იმპროვიზაციებიც დაიწყეს. მათი ნაწილი დაფუძნებული იყო ჯაზზე და ტრადიციულ ბრიტანულ როკ ენ როლზე. სხვადასხვა კლუბებში გამოსვლისას მათ დაიწყეს უცნაური განათების გამოყენება, რომელშიც გამოიყენებოდა უბრალოდ თხევადი სლაიდები. ამ ფონზე ბარეტი აბსოლუტური სუპერვარსკვლავი ჩანდა - იგი იყო არაჩვეულებრივი მსახიობი, რომელიც ამავე დროს იდეალურად ერგებოდა როკ-მუსიკოსის იმიჯს. ჯგუფის პირველი სინგლი, "Arnold Layne" ჩაწერილი იქნა 1967 წლის იანვარში. ბარეტის მიერ დაწერილი ტრანსვესტიტის ისტორია, რომელიც იპარავდა ქალების ტანსაცმელს, ბევრი ადამიანისათვის მოულოდნელი იყო. სინგლი პოპულარული გახდა ლონდონურ ანდერგრაუნდში, მაგრამ დღემდე იგი ითვლება ბრიტანული სცენის ერთ-ერთ მარგალიტად. ჯგუფის შემდეგი ორი სინგლი ასევე ბარეტის დაწერილი იყო, თუმცა არც ერთი არ შესულა პირველ ალბომში The Piper at the Gates of Dawn. ალბომის სახელწოდება აღებული იყო სიდის ბავშვობის საყვარელი წიგნიდან ქარი ტირიფებში, ხოლო მისი ტექსტების თემები ბავშვურ ოცნებებზე და სიურეალისტურ სამყაროზე იყო აგებული. მოზღვავებული პოპულარობის პარალელურად, ჯგუფს ჰქონდა დამქანცველი საკონცერტო გრაფიკი, ბარეტის პიროვნებამ კი ნგრევა დაიწყო - ჰალუცინოგენური სოკოებისა და LSD-ს მიღების შედეგად იგი სულ უფრო შორდებოდა რეალურ სამყაროს. შემდეგ ალბომზე A Saucerful of Secrets მას თავიდან ბოლომდე მხოლოდ ერთი სიმღერა, Jugband Blues ეკუთვნოდა. პარალელურად, მას ჰქონდა დაწერილი ორი ახალი სიმღერა, Vegetable Man და Scream Thy Last Scream - მაგრამ ორივე მეტად ღიად აღწერდა მის ფსიქიურ მდგომარეობას, ამიტომაც ჯგუფმა მათი გამოცემა გადაიფიქრა. 1968 წლის გაზაფხულზე ბარეტს ოფიციალურად დაატოვებინეს ჯგუფი - რადგანაც მისი მდგომარეობა სულ უფრო მეტად უმართავი ხდებოდა და ახალბედა კოლექტივის საქმეები ფუჭდებოდა. პინკ ფლოიდის შემდეგ ბარეტი თითქოს გაქრა. სინამდვილეში, პიტერ ჯენერმა, რომელიც პინკ ფლოიდთან მუშაობდა, იგი დაარწმუნა სოლო დისკის ჩაწერის აუცილებლობაში და სწორედ პიტერის ინიციატივით ჩაიწერა პირველი სოლო-ალბომი  The Madcap Laughs. მიუხედავად იმისა, რომ სიდი აპირებდა თავიდან ბოლომდე სოლო-ნამუშევრის დამზადებას, მას დაეხმარნენ დევიდ გილმორი და როჯერ უოტერსი, ისევე როგორც ცნობილი ჯგუფი Soft Machine. მეორე სოლო-დისკი, Barrett უფრო მალე ჩაიწერა, ვიდრე პირველი, თუმცა მისი ჩაწერა უფრო მეტ სირთულეებთან იყო დაკავშირებული - სიდს ავიწყდებოდა ტექსტი, ყოველ დუბლზე წინა დუბლის ვარიანტს ცვლიდა და ა.შ. ამ ალბომზე კვლავ უკრავს დევიდ გილმორი, ხოლო რიჩარდ რაიტი შეუერთდა კოლექტივს კლავიშებზე. 1970 წელს ბარეტი ასევე გამოჩნდა ჯონ პილის გადაცემაში და შეასრულა რამდენიმე სიმღერა დევიდ გილმორთან და ჯერი შირლისთან ერთად. ამ პერიოდში ბარეტმა მხოლოდ ერთი კონცერტი ჩაატარა - ეს მოხდა იმავე წელს, ოლიმპიურ საგამოფენო დარბაზში, ლონდონში, სადაც ტრიომ ოთხი სიმღერა დაუკრა. მეოთხე სიმღერის დასასრულს ბარეტმა მოულოდნელად დატოვა სცენა. ბოლო გამოსვლა სიდს ჰქონდა ბიბისის რადიოეთერში, 1971 წელს. იქ ჩაწერილი იქნა სამი სიმღერა. დეკემბერში მან ჟურნალ როლინგ სტოუნს მისცა მოკლე ინტერვიუ, რომელშიც ისაუბრა თავის წარსულზე და თქვა, რომ მუსიკალურად მისი ცხოვრება დასრულებულია. 1972 წელს ბარეტმა ჩამოაყალიბა ერთჯერადი ჯგუფი Stars. მიუხედავად ჯგუფის წარმატებისა, მათი კონცერტები ცუდი გამოდგა და ბარეტმა დაშალა ჯგუფი. ბარეტი გარდაიცვალა 2006 წლის 7 ივლისს, კემბრიჯში. სიკვდილის ოფიციალურ მიზეზად დასახელდა მწვავე დიაბეტი. მისი გარდაცვალების შემდეგ საქველმოქმედო აუქციონებზე გაიყიდა მისი ქონება, ხოლო დაახლოებით 1.25 მილიონი ფუნტი დარჩა მის ორ ძმას და ორ დას.
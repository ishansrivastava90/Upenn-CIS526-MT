Liikumist alustati kell 5.00 hommikul. Kohale jõudes asuti ründama kadettide elamublokki, heites akendest sisse käsigranaate ning tulistades ukselt alumisel korrusel maganud kadette. Vahtkonnast tulnud kadetid koos nelja suurtükiväe kadetiga, kellel oli õnnestunud relvahoidlast saada püstoleid, avasid ründajate pihta tule, takistades nende edasitungi teisele korrusele, kus asunud kadetid said relvade hoiuruumist haarata relvad ning asuda vasturünnakule, mille järel ründajad põgenesid. Samal ajal oli üks väiksem mässajate grupp asunud ründama kadettide kasiinot, kus asusid kooli korrapidaja-ohvitser ja üks veebel. Korrapidaja oli hoonest lahkunud ja veebel oli läinud elamublokki pesema. Üks kadettide patrull pidas kinni linnast tulnud sõiduauto. Autos olnud püüdsid põgeneda, kui nägid relvastatud kadette, kuid nad tabati ja toodi Sõjakooli. Kaks autos olnust olid Rudolf Vakmanni vennad, kes olid saadetud Sõjakoolist relvi tooma. Kolmest ohvitserist moodustatud sõjakohus toimetas juurdluse ja kõik tabatud seitse inimest mõisteti surma, mis viidi sama päeva hilisõhtul täide. Sõjakooli vallutamise katsel said surma kadetid Arnold Allebras, Aleksander Teder, Aleksander Tomberg ja August Udras. Haavata sai üheksa kadetti. 1. detsembri hommikul kella 10-neks oli mäss Tallinnas likvideeritud. Mässajate jälitamine kestis aga veel mitu päeva. Tallinna lähedal Irus toimus 5. detsembril tulevahetus, kus end varjanud Arnold Sommerling, Eduard Ambos ja Osvald Piir said politseiga peetud tulevahetuses surma. Tallinnas, Vilmsi tänava majas nr. 50 end varjanud Georg Kreuks, Vladimir Bogdanov ja Rudolf Pälson said 7. detsembril surma politseiga peetud tulevahetuses. Tallinnas asusid Vene transiidifirmad Dobroflot ja Zentrosojuz, nende firmade töötajate sildi all tulid riigipöördekatsest osavõntnud Eestisse. Stalini põlu alla ja Suure Terrori ajal nad hukati. Eesti sündmusetel oli ka suur poliitiline järelkaja Venemaal, ülestõusu nurjumise eest vastutavaks peeti ka Kominterni täitevkomitee esimeest Grigori Zinovjevit, keda paljud tippkommunistid senini pidasid Lenini järeltulijaks. Eesti detsembrimässu ebaõnnestumise tõttu kaotas Zinovjev oma oreooli ning osatähtsuse parteis. 1974. aastal avati Tallinnas Balti jaama juures monument nende mälestuseks, kes 1. detsembri riigipööret üritasid. Sammas lammutati 1990. aastate algul. Rahva hulgas käis ringi nali, et see on maailmas ainus mälestusmärk, millel kõik ülestõusust osavõtnud peal on. Monument demonteeriti 1990ndate alguses kolmeks osaks ja asub hetkel Eesti Ajaloomuuseumi Maarjamäe lossi tagahoovis.
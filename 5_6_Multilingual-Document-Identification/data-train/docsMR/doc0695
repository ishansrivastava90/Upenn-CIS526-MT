Toto er et band fra Los Angeles, USA. Genren er melodisk rock/pop med elementer fra jazz, heavy metal og funk. Alle bandets medlemmer var erfarne studiemusikere på trods af deres unge alder. Fra starten markerede Toto sig med en karakteristisk og stilskabende sound, iørefaldende melodier og smukke vokale og instrumentale arrangementer. Danske bands som One Two og Sneakers er direkte arvtagere af Totos karakteristiske westcoast-lyd. Karakteristisk for Toto er, at de altid har haft et meget højt spilleteknisk niveau. De enkelte musikere i bandet er ofte blevet benyttet til pladeindspilninger med kunstnere som Michael Jackson, Michael McDonald, Hall & Oates, The Manhattan Transfer, Elton John, Eric Clapton, Lionel Richie, Boz Scaggs, Bruce Springsteen, Madonna, Richard Marx og mange andre. Bandet fejrede deres 25-års jubilæum i 2003 med DVD-udgivelsen "Live In Amsterdam". I februar 2008 udkom live-DVD'en "Falling In Between Live" med en koncertoptagelse fra Le Zenith, Paris d. 26. marts 2007. Joseph Williams var medlem af Toto på Fahrenheit og The Seventh One, men forlod bandet efter deres verdensturné i 1988. Steve Porcaro havde allerede forladt Toto efter Fahrenheit, men deltog alligevel i indspilningen af The Seventh One. Han har i øvrigt været med på mange af bandets efterfølgende studieindspilninger. Ved udgivelsen af Past To Present i 1990 var sydamerikaneren Jean-Michel Byron bandets frontfigur for en kort bemærkning. På Kingdom Of Desire og Tambu valgte Steve Lukather dog selv at tage sig af leadvokalen. Kort før Kingdom Of Desire-albummets udgivelse i 1992 døde Jeff Porcaro tragisk af et hjerteslag som følge af en allergisk reaktion overfor insektgift, som han han havde sprøjtet i sin have. Rygter siger, at han var stofmisbruger og det var en allergisk reaktion overfor stoffer der forårsagede hans død. Det er aldrig blevet af- eller bekræftet. Han blev erstattet af den britiske trommeslager Simon Phillips, som bl.a. havde spillet med The Who. I 1999 vendte Bobby Kimball tilbage som Totos forsanger. På bandets seneste turnéer fik Toto hjælp af sangeren og guitaristen Tony Spinner. Han sang primært baggrundsvokal, men sang dog lead på nummeret "Stop Loving You". Første gang han kunne opleves med Toto var under deres verdensturné Livefields i 1999. David Paich deltog ikke i den seneste verdensturné OL i Kina 2008. Mike Porcaro blev også opereret i vinteren 2007 pga. en håndskade. Han har ligeledes måttet undværes under verdensturnéen og blev erstattet af Leland Sklar, som tidligere har spillet med bl.a. James Taylor og Phil Collins. Efter den lange Falling In Between verdensturné annoncerede guitarist/forsanger Steve Lukather i juni 2008, at han forlod bandet. Det betød, at det legendariske band opløstes. Dermed slutter mere end 30 års musikhistorie.
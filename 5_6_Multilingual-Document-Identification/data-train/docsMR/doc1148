Navnet Rugova er et gammelt Kosovo-navn – og et område nordvest for Pejë, op mod Montenegros grænse – kaldes Rugovë. Faderen, Ukë Rugova, og bedstefaderen, Rrustë Rugova, blev summarisk henrettet af jugoslaviske kommunister 10. januar 1945 i slutningen af 2. verdenskrig. Ibrahim Rugova var litteraturforsker af uddannelse og havde en ph.d. fra Prishtina Universitet fra 1984. Inden ph.d'en studerede han bl.a. et år på Ecole Pratique des Hautes Etudes hos Roland Barthes. Han havde været forskningsmedarbejder og skribent i mange år. Han har skrevet et berømmet værk om ærkebiskop Pjetër Bogdani der spillede en vigtig politisk rolle omkring 1689. Han var hele tiden været fortaler for en ikke-involvering i det serbiske samfundsliv og for en ikke-voldelig protest mod den serbiske undertrykkelse. Han talte for at Kosovo skulle være helt selvstændig. Oprindelig var han allieret med Bujar Bukoshi, som han udpegede til premierminister i en eksilregering omkring 1991. Det kom imidlertid til en brud mellem dem i 1995. Han blev genvalgt som præsident i 1998, men flere partier boykottede dog valget, fordi de fandt Rugova for svag. Ibrahim Rugova ville først ikke anerkende UÇK, befrielsesbevægelsen. Til at begynde med beskrev han den som en serbisk provokation. Han var helt uenig i UÇK's strategi, som byggede på en formodning om at det ville kunne lykkes at fremprovokere en udenlandsk intervention, som kunne føre til uahængighed af Serbien, men han fandt - skridt for skridt - en måde at leve med UÇK på. Han erkendte, at USA - med Madeleine Albright i spidsen - syntes at foretrække UÇK for ham og MUT Rugoven Ibrahim Rugova kom voldsomt i klemme under krigen i 1999 - hvor Milošević søgte at bruge ham propagandistisk og mere eller mindre tvang ham til at indgå en aftale om at der ikke skulle være indblanding udefra og om at Kosovo skulle styres af Kosovo serberne og Kosovo albanerne i forening. Måske mente Rugova på det tidspunkt, at det var sandsynligt, at Præsident Milošević ville sidde på magten i Kosovo også efter krigen, selv om han afgjort ikke ønskede det, men i så fald skiftede han senere standpunkt. Han blev sendt hjem af Milošević og rejste i forståelse med ham til Rom. Præsident Milošević talte ved dén lejlighed med den italienske udenrigsminister Dini om det praktiske arrangement. Mange i UÇK opfattede Rugova som forræder og mente, at han ikke udviste dét mandsmod, man måtte forvente af en albansk leder. Sandsynligvis var Rugova bange - dog næppe så meget for sit eget skind som på sin families vegne. Han turde heller ikke vende tilbage til Kosovo efter krigens ophør, før han kunne være nogenlunde sikker, men besøgte derimod en flygtningelejr i Makedonien, hvor han blev tiljublet. Han var medlem af UNMIK's Overgangsråd, men udeblev fra de første møder for at understøtte kravet om, at LDK-siden skulle være stærkere repræsenteret. Da UNMIK havde arrangeret nye valg, valgte parlamentet ham til præsident for Kosovo i 2002. Der er næppe tvivl om, at Ibrahim Rugova nød stor opbakning i befolkningen, måske især blandt de ældre og blandt de moderate yngre, men valget af ham var en konsekvens af en aftale om magtdelingen mellem de forskellige politiske kræfter. Siden valget er premierministerposten derfor tilfaldet repræsentanter for den tidligere modstandsbevægelse. I 2005 bekendtgjorde Ibrahim Rugova at han havde fået kræft, men at han ville gøre alt hvad han kunne for at fortsætte sit politiske arbejde. Han døde 21. januar 2006 af sin sygdom.
หม่อมเจ้าหญิงสวาสดิ์วัฒโนดมทรงนิพนธ์นวนิยายเรื่องแรกเมื่อ พ.ศ. 2478 ขณะพระชันษาได้ 24 ปี โดยใช้นามปากกาว่า "ดวงดาว" โดยทรงให้เหตุผลว่า เพราะทรงโปรดที่จะทอดพระเนตรดวงดาวในยามค่ำคืน  เพราะดูแล้วน่ารักดี  แต่เมื่อทรงส่งเรื่อง "คำอธิษฐานของดวงดาว" ลงตีพิมพ์ในหนังสือพิมพ์ประชาชาติวันอาทิตย์ นามปากกาได้กลายเป็น "บังใบ" ไป ซึ่งมาลัย ชูพินิจ เป็นผู้ตั้งถวายโดยความเข้าใจผิด  ชื่งต่อมาในภายหลังทรงเปลี่ยนมาใช้นามปากกา "ดวงดาว" ตลอดมา และมีผลงานติดต่อมาหลายเรื่อง เช่น นวนิยายเรื่อง "ผยอง", "เชลยศักดิ์" และ "เคหาสน์สีแดง" พระองค์ท่านทรงมีพระนิสัยรักงาม และทรงมีพระอารมณ์สนุก  โปรดในการประพาสต่างจังหวัด  เสด็จไปในที่ที่ไม่เจริญ  เพื่อทรงทอดพระเนตรความเป็นอยู่ของชาวบ้าน  นำมาเป็นข้อมูลในงานพระนิพนธ์ เรื่องสั้นต่างๆ โดยมีหม่อมราชวงศ์หญิงวงศ์ศิริ กฤดากร เป็นพระสหายสนิทที่ทรงโปรดที่สุด หม่อมเจ้าหญิงสวาสดิ์วัฒโนดม ประวิตร ถึงชีพิตักษัยด้วยอาการเส้นพระโลหิตในสมองตีบ  เมื่อวันที่ 1 กันยายน พ.ศ. 2544 ณ โรงพยาบาลบำรุงราษฏร์ สิริรวมพระชันษา 90 ปี
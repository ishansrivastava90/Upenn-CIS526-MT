Mange typer af wrestlingkampe, nogle gange kaldt for "konceptkampe" eller "gimmick"-kampe, eksisterer inden for wrestling. Nogle er populære og bliver brugt af forskellige wrestlingorganisationer ofte til stor glæde for fans, mens andre bliver skabt med det formål, at de kun bliver brugt én eller få gange i forbindelse med en særlig storyline inden for den enkelte wrestlingorganisation. I wrestling bruger man typisk sådan nogle specielle kampe som afslutning på en populær eller berygtet storyline. I løbet af wrestlinghistorien, der spænder over mange årtier, er der mange typer af wrestlingkampe, der er blevet genbrugt - mange gange under et nyt navn. Ofte er en gimmick-kamp en type af en tidligere lavet gimmick-kamp. I en Falls Count Anywhere Match kan en wrestler vinde kampen ved pinfall eller ved at få modstanderen til at give op både oppe i eller uden for ringen. Under normale regler kan man kun opnå sejr oppe i ringen. Det betyder dermed også, at dommeren ikke kan tælle en wrestler ud, da wrestlerne gerne må opholde sig uden for ringen og rundt i arenaen. Ofte er en Falls Count Anywhere Match kombineret med en No Disqualification Match, så wrestlerne har lov til at bruge forskellige våben, som fx en stol eller andre objekter. En Handicap Match er en singlekamp eller en tagteam-kamp, hvor der er flere wrestlere på den ene siden end på den anden, fx 2-mod-1 eller 3-mod-2. Hardcore-kampe er wrestlingkampe, hvor de almindelige regler inden for wrestling ikke gælder. Det er ofte kampe uden diskvalifikationer. I en Last Man Standing Match er den eneste måde at vinde på ved knockout. I praksis betyder det, at wrestleren vinder, når hans modstander ikke er i stand til at stå på benene, når dommeren har talt til 10 i stil med en boksekamp. En No Disqualification Match, også kendt som en No Holds Barred Match, er en kamp, hvor wrestlerne ikke kan blive diskvalificeret. Det betyder, at det er tilladt at bruge forskellige våben, som fx en stol. Det er i princippet også tilladt for andre wrestlere at løbe op i ringen og hjælpe. Forskellen fra en No Disqualification Match og andre hardcore-kampe er, at pinfall skal finde sted i ringen. Derudover er det også muligt for dommeren at tælle en wrestler ud. En Hair vs. Hair Match er en kamp, hvor taberen er tvunget til at få klippet alt sit hår af umiddelbart efter kampen. En Mask vs. Mask Match er en kamp, hvor taberen er tvunget til at tage sin maske af og afsløre sit eget ansigt til publikummet umiddelbart lige efter kampen. Denne type af wrestlingkamp er særligt populær i Mexico, hvor mange wrestlere kæmper med en maske som del af udstyret. Derudover bliver denne type også brugt i forbindelse med titelkampe i en såkaldt Title vs. Mask Match, hvor udfordreren mister sin maske, hvis han ikke er i stand til at vinde titlen fra den regerende mester. En Retirement Match er en kamp, hvor taberen er tvunget til at indstille karrieren eller til at forlade organisationen. Betingelsen er ofte påført begge wrestlere, men hvis det kun gælder den ene, kan kampen også kaldes en Career Threatening Match, som fx det var tilfældet ved slutningen af 1994 tabt en Retirement Match til 1995. En Tables, Ladders and Chairs Match, ofte forkortet en TLC Match, er en kamp, hvor det er tilladt at bruge borde, stiger og stole. En Strap Match er en kamp, hvor deltagerne er bundet sammen via en lang læderrem. Vinderen er den, der først slæber sin modstander rundt i alle ringens hjørner. Wrestlingkampe i et stålbur er én af de ældste typer af kampe brugt i wrestling. Den første kamp fandt sted i 1937 i USA, og dér var det ikke stål, men noget metaltråd, som man normalt bruger til at holde styr på kyllinger. I wrestling er en Steel Cage Match en kamp, der bliver kæmpet i en wrestlingring omringet af stål. En wrestler kan vinde kampen ved pinfall, ved at få modstanderen til at give op eller kravle ud af buret og lande med begge ben på jorden uden for buret. En Elimination Chamber Match er en kamp, der foregår i et elimineringskammer, som er et stort, rundt stålbur, der omringer ringen helt. Inden i buret er der fire rum, hvor fire af de seks wrestler starter med at vente på at komme i ringen. De to andre wrestlere starter kampen i ringen, og de fire wrestlere i rummene kommer enkeltvis ind i ringen hen ad vejen. En wrestler kan blive elimineret fra kampen ved pinfall eller ved at give op. Den sidste wrestler, der er tilbage, vinder. Den første Elimination Chamber Match fandt sted i World Wrestling Entertainment ved Survivor Series 2002 og er siden blevet en tradition ved WWE's No Way Out. En Hell in a Cell Match er en kamp, hvor et stålbur er opsat rundt om ringen. I modsætning til en Steel Cage Match er der en tag på buret, samt plads mellem ringen og buret inden i buret. En wrestler kan vinde kampen ved pinfall eller ved at få modstanderen til at give op. En Three-Way Match, kendt som en Triple Threat Match i World Wrestling Entertainment, er en kamp, hvor tre wrestler kæmper mod hinanden med de samme regler som i en almindelig singlekamp. En Four-Way Match, kendt som en Fatal Four Way Match i World Wrestling Entertainment, er en kamp, hvor fire wrestler kæmper mod hinanden med de samme regler som i en almindelig singlekamp. En WarGames Match er en kamp, der foregår i to ringe omringet af et lukket stålbur med tag. Der er to hold med fire eller fem wrestlere på hvert. Én wrestler fra hvert hold starter i ringen, og herefter kommer én wrestler ind i buret med to minutters mellemrum til alle wrestlere fra begge hold er i ringen. Herefter kan kampen kun vindes, når en wrestler fra det andet hold giver op. Denne kamptype blev kendt i National Wrestling Alliance og World Championship Wrestling, hvor den var en fast tradition ved WCW's Fall Brawl fra 1993 til 1998.

உண்மையான நூல் சேகரிப்பு, வாசிப்பதற்காக நூல்களை வாங்குவதினின்றும் வேறுபட்டது. 15 ஆம் நூற்றாண்டில் பிரான்சு மற்றும் பர்கண்டிப் பிரபுக்களிடையே இருந்த படங்களோடு கூடிய கையெழுத்துப்படிகளைச் சேகரிக்கும் பழக்கத்திலிருந்தே நூல் சேகரிப்புத் தொடங்கி இருக்கலாம் எனக் கருதப்படுகிறது. அக்காலத்தில் அவர்கள் பழைய பிரதிகளை வாங்கியோ அல்லது புதிதாகப் படி எடுப்பித்தோ நூல்களைச் சேகரித்தனர். பர்கண்டியின் டியூக்கான பிலிப் என்பவருடைய சேகரிப்பே  அவரது காலத்தில் மிகப்பெரிய தனிப்பட்ட சேகரிப்பாக இருந்ததாகத் தெரிகிறது. இவரது சேகரிப்பில் 600 க்கு மேற்பட்ட நூல்கள் இருந்தனவாம். அச்சிடும் முறைகளின் அறிமுகத்தைத் தொடர்ந்து, நூல்களின் சீர்திருத்தக் காலத்தில் இங்கிலாந்திலும் பிற இடங்களிலும் நூல் சேகரிப்புக்கு பெரும் ஊக்கம் கிடைத்தது. அக்காலத்தில் பல துறவி மடங்களில் இருந்த நூலகங்கள் பிரிக்கப்பட்டதுடன் அவற்றிலிருந்த நூல்கள் பெரும்பாலும் அழிக்கப்பட்டன. ஆறாம் எட்வார்டின் அதிகாரிகள், பல்கலைக் கழகங்கள், கல்லூரிகள், துறவிமடங்கள் ஆகியவற்றில் இருந்த நூலகங்களைக் குலைத்து அங்கிருந்த நூல்களை அகற்றினர். நூல்களைக் காப்பாற்றுவதற்காக, வசதியுள்ளவர்கள் அவற்றைச் சேகரிக்கத் தொடங்கினர். குறித்த ஒரு நகரம் அல்லது ஒரு பகுதி பற்றி வெளிவந்த நூல்கள், ஒரு இனம் பற்றி வெளிவந்த நூல்கள் ஒரு குறித்த காலப்பகுதியில் வெளிவந்த நூல்கள் என பலவற்றைக் கருப்பொருளாகக்கொண்டு நூல் சேகரிக்க முடியும்.
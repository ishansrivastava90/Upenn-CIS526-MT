பாஷோ இளம் வயதிலேயே கவிதைத் துறைக்கு அறிமுகமானார். இடோவின் அறிவுசார் சமூகத்துடன் தன்னை இணைத்துக்கொண்ட இவர் விரைவிலேயே ஜப்பான் முழுவதிலும் பெயர் பெற்ற ஒருவரானார். இவர் ஒரு ஆசிரியராகத் தொழில் புரிந்தார். எனினும், இலக்கியத் துறையினரின் சமூக, நகர்சார்ந்த வாழ்க்கை முறையைப் புறந்தள்ளினார். ஹைக்கூ கவிதைகளை எழுதுவதற்கான அகத்தூண்டலைப் பெறுவதற்காக மேற்கு, கிழக்கு, வடக்கு என நாட்டின் பலபகுதிகளுக்கும் சென்றார். தன்னைச் சுற்றியுள்ள உலகத்தைப் பற்றி அவர் பெற்ற நேரடி அனுபவங்கள் அவரது கவிதைகளில் செல்வாக்குச் செலுத்தின. காட்சிகளின் உணர்வுகளைக் கவிதைகளில் எளிமையான கூறுகளில் அவர் அடக்கினார். 1666 இல் யொஷித்தாடாவின் திடீர் இறப்பு, ஒரு வேலையாளாக பாசோவுக்கு இருந்த நிம்மதியான வாழ்க்கையை முடிவுக்குக் கொண்டுவந்தது. இவருடைய இக் காலப்பகுதி பற்றிய தெளிவான தகவல்கள் எதுவும் கிடைக்கவில்லை. ஆனால் இவர் சமுராய் தரம் பெறக்கூடிய தனது வாய்ப்பை உதறிவிட்டு வீட்டை விட்டுக் கிளம்பினார் என்று நம்பப்படுகின்றது. எனினும் இவரது கவிதைகள் 1667, 1669, 1671 ஆகிய ஆண்டுகளிலும் தொகுப்பு நூல்களில் தொடர்ந்தும் பதிப்பிக்கப்பட்டு வந்தன.
Zahvaljujući novoizgrađenom planetariju, jedinstvenom u Hrvatskoj, Riječani mogu, ležeći u udobnim naslonjačima promatrati nebo iznad glave i pritom otkrivati tajne astronomije i svijeta koji nas okružuje u beskonačnim svemirskim prostranstvima. Ova prvorazredna turistička atrakcija dio je Astronomskog centra smještenog u nekadašnjoj vojnoj utvrdi na brdu sv. Križ, u kojoj će moći uživati posjetitelji svih uzrasta. Zgrada u kojoj se nalazi Astronomski centar Rijeka smještena je na grebenu brda i gradskog parka Sveti Križ, s kojeg se pružaju vidici prema Riječkom zaljevu i brdovitom zaleđu.  Izgrađena je 1941. godine kao vojna utvrda s četiri istaknute kule. U sjeverozapadnoj kuli  2001. g. ugrađen je teleskop zaštićen pokretnom astronomskom kupolom i  formirana prva riječka zvjezdarnica.   U rekonstrukciju i izgradnju Astronomskog centra Rijeka uloženo je 12,5 milijuna kuna, pa se ova investicija izdvaja kao najveća kapitalna investicija tehničke kulture u Hrvatskoj. Prošireni Astronomski centar Rijeka ima edukativno, znanstveno i turističko značenje za područje grada Rijeke, ali i znatno šire. Novi planetarij s kupolom dijametra 8 metara, kapacitetom dvorane od 52 sjedeća mjesta i sofisticiranom opremom za simuliranje izgleda svemira, jedinstven je u Hrvatskoj i široj regiji. Koncept novog Astronomskog centra temelji se na funkcionalnom povezivanju sadržaja planetarija s ostalim prostorima centra i zvjezdarnicom. Na taj način posjetiteljima i korisnicima centra moguće je gotovo istovremeno doživjeti - vidjeti simuliranu, ali i stvarnu sliku svemira koji nas okružuje. Objektom gospodari Akademsko astronomsko društvo Rijeka, a izgrađen je 1999. godine. Bruto tlocrtna površina građevine iznosi 223 m2. Zvjezdarnica je s centrom grada povezana autobusnom linijom. Osnovna namjena je edukacija. Osnovni prostorni sadržaji su kupola s teleskopom te učionice za edukaciju, a pomoćni prostorni sadržaji su uredski prostori i sanitarije. Kapacitet gledališta je 20 sjedećih mjesta u maloj učionici te 80 sjedećih mjesta u velikoj učionici. Programi simulacije svemira se prilagođavaju se različitim dobnim uzrastima i mogu trajati do 50 minuta. Objekt astronomskog centra je tako uređen da se u njemu mogu održavati razni edukativni programi jer ima polivalentnu predavaonicu, dvoranu planetarija za digitalne projekcije izgleda svemira te izložbene prostore. Zahvaljujući  zvjezdarnici s teleskopom, računalna radionica i prostoru za znanstvene skupove u njemu će se moći provoditi i znanstveni programi. U okviru objekta postoji i ugostiteljski prostor s terasom i vidikovcem s kojeg se vidi Riječki zaljev i brdovito zaleđe. Prostori centra koriste se i kao svojevrsni svečani prostori namijenjeni otvaranju povremenih izložbi, znanstvenih skupova, seminara i sl.
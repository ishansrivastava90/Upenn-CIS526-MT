Albümdeki diğer şarkılar gibi, "Comfortably Numb" da albümün başkahramanı, Pink'in hikâyesinin bir parçasını anlatır. Pink, kendini toplumdan soyutlanmış hissetmektedir ve bir rock yıldızı olarak yaşamın getirdiği baskılara dayanamamaktadır. Konsere çıkmadan evvel otel odasında bunalırken, odaya bir doktor gönderilir ve doktor Pink'e, ihtiyacı olan enerjiyi kazanması için iğne yapar. Sohbet şeklinde yazılan sözlerde, Waters doktoru, Gilmour ise Pink'i seslendirir. Pink'in çocukluğuna geri dönüş, sahneyi keser. Genç Pink, vahşi bir fare bulur ve fareyi aşırı korumacı annesine gösterir. Annesinin olumsuz tavrı, Pink'i fareyi saklamaya iter. Daha sonra ise sabaha kadar yatakta kalmasına sebep olacak şekilde ateşlenir. Ertesi gün, fareyi sakladığı barakaya giden Pink, yokluğunda farenin öldüğünü görür. Bu şarkı, David Gilmour'un iki gitar solosunu içerir ve bu sololar Pink Floyd hayranlarının favorileri arasındadır. Özellikle ikinci solonun Gilmour'ın en iyi solosu olduğu ve rock tarihinde bir ilk olduğu söylenir. Waters'ın Pink Floyd'dan ayrılmasından sonraki dönemde, onun söylediği vokallerde Waters'ın sesini kopya etmek yerine şarkıda düzenlemeye gitmeyi tercih ettiler. 1987-1988 ve 1994'te, Waters'ın vokalleri Richard Wright-Guy Pratt ve Jon Carin tarafından seslendirildi. Aralık 1988'de, şarkının "Delicate Sound of Thunder"'da bulunan canlı versiyonunun videosu MTV'nin en iyi 20 Video Klip listesinde 11 numarada yer aldı. Video, şarkının orijinaline göre iki dakika daha kısaydı. 2006 yılı boyunca, şarkıda Waters'ın söylediği kısmı Rick Wright seslendirdi. 29 Mayıs 2006'da Royal Albert Hall'da verilen konserde ise Waters'ın kısmını özel konuk olarak konsere katılan David Bowie seslendirdi. Şarkı çoğu zaman C-Numb olarak da anıldı. En İyi Film Oscarı'nı kazanan Martin Scorsese filmi The Departed'da kullanıldı. Ayrıca, televizyon dizisi The Sopranos'un "Kennedy and Heidi" bölümünde de ciddi bir trafik kazası geçirmeden önce Christopher Moltisanti The Departed'ın soundtrack albümünü arabasında çalarken, bu parçayı dinledi. Van Morrison'ın 2007'de çıkardığı toplama albümü "Van Morrison at the Movies"'de de şarkıya yer verildi. 7 Temmuz 2008'de Morrison, şarkıya konserlerinde yer vermeye başladı. Waters, 1991 yılında, "Gitar Efsaneleri" festivalinde İspanya'da, şarkıyı seslendirdi. Ona Bruce Hornsby eşlik etti. Ayrıca, Los Angeles'ta 1992'de Waldon Woods destek konserinde de Don Henley ile birlikte söyledi. 1999-2000'de Waters'ın orkestrasında yer alan Doyle Bramhall II ve Snowy White, Gilmour'ın vokallerini ve gitar sololarını üstlendiler. 2002'de bu rolü Chester Kamen ve Snowy White üstlenirken, 2006-2007 konserleri sırasında Dave Kilminster, Jon Carin ve Snowy White, Waters'a eşlik ettiler. 2005'te Dar Williams, şarkının gitar solosuz bir versiyonunu My Better Self isimli albümünde seslendirdi. Şarkıda Ani DiFranco ile düet yapan Williams, "Bu şarkıyı bir kadının kaydetmesi gerektiğine inanıyordum, bu yüzden söylemeye karar verdim. Fakat başka bir kadına ihtiyacım vardı. Ani benim rüyalarımdaki yorumcuydu" dedi.
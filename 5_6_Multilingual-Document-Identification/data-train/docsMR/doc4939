· 1996 óta az egyesület szervezi minden évben a Süni természetismereti tábort általános  és középiskolásoknak, a résztvevők száma 70 és 120 fő között mozgott az elmúlt években. 9 éve szervezzük továbbá a Gálya- természetvédelmi munkát végző tábort középiskolásoknak és egyetemistáknak. · Önkénteseink segítségével terepi természetvédelmi munkákat is végzünk, ennek keretében állítottuk helyre például az Úrkút, Csárda-hegyi Őskarszt Természetvédelmi Területet. · A földtani ismeretterjesztés területén 15 éve tevékenykedünk, hazánk földtani értékeinek megőrzése, -bemutatása egyesületünk egyik legfontosabb célkitűzése. · Hazánk és a Magas-Bakony fokozottan veszélyeztetett ivóvízbázisának védelem érdekében 2003-ban megkezdtük vízvédelmi programunkat. · Az ökológiai módszerekkel termelt élelmiszerek elterjesztésének, népszerűsítésének érdekében rendszeresen tartunk biogazda tanfolyamokat, biogazdálkodási bemutatókat. · A népi hagyományőrzés terén nagy hangsúlyt fektetünk a Magas-Bakony és hazánk néprajzi értékeinek megőrzésére, továbbadására. Ennek keretében megépítettünk és aktívan használunk egy szabadtéri kenyérsütő kemencét, ahol a csoportok saját kezükkel készítik el kenyerüket. Az oktatóközpont új épületének tervezésekor és építésekor a Bakony jellegzetes tornácos házai szolgáltak mintául. · Egyesületünk fontosnak tartja önkéntesek bevonását is a tevékenységekbe, ők azok akik a nagy számú munkaerőt igénylő programjaink végrehajtásában segítenek. Évente több ezer órában, milliós nagyságrendű értékben végeznek önkéntes munkát a természet és a környezet érdekében. · 2004 és 2005 során a 120 önkéntes segítségével végrehajtott illegális hulladéklerakó felszámolási program, ami során 2 nap alatt mintegy 80 köbméternyi hulladékot gyűjtöttünk össze. · Földtani ismereterjesztés érdekében évente átlagosan 10, egy vagy kétnapos geológia kirándulást szervezünk 10-18 éves diákoknak, az ország számos területére. Továbbá fenntartunk egy földtani ismeretterjesztő kiállítást Vácon, ahol évente kb. 6000-7000 látogatónak nyújtunk szakmai tárlatvezetést. · 5 alkalommal szerveztünk biogazda tanfolyamokat, 2 alkalommal komposztálási tanfolyamot, részt veszünk a Magosfa Alapítvány, a Göncöl Szövetség és a Magyar Természetbarát Szövetség terepi vezetőképzéseiben · Évente kb. 16-17.000 embert érünk el közvetlenül a környezeti nevelési, földtani természetvédelmi szemléletformálási, biogazdálkodási, fenntartható életmód programjainkkal A Süni tábor a nyolcvanas évek közepe óta létezik, a Göncöl Szövetség tagszervezeteként a Pangea Egyesület szervezi. Évről évre más középhegységi tisztáson állítjuk fel sátrainkat, ássuk meg bronzkori tűzhelyünket, építjük fel a tábort. A résztvevők 2-6. osztályos gyerekek, akik különösen érdeklődnek a Természet kincsei iránt. A forgószínpad-szerűen zajló szakmai programokon részt vevő Kissünök teljes képet kaphatnak a tábor környékéről. Napról napra ismerkednek meg a középhegység geológiájával, a környező terület növényeivel, a mezők rovarvilágával, a patakban lakó állatokkal, a vidék madaraival, a környék néprajzával vagy akár a tábori konyha rejtelmeivel. A gyerekek 10-12 fős családokban élnek, amelyek élén egy Sünmama/papa áll, aki mindenben segíti a hozzá forduló gyerekeket, gondoskodik róluk, megoldja ügyes-bajos dolgaikat. A szakmai programokat olyan Szakik vezetik, akik az adott szakterület alapos ismerői, emellett több éves tapasztalattal rendelkeznek az életkori sajátosságoknak megfelelő ismeretátadásban is. A délelőtti szakmai programot délután mindig nagy, az egész tábort megmozgató játék követi, ahol a gyerekek a játék öröme mellett a közösségi létet, a társakkal való együttműködés fontosságát is megtanulhatják, versenytársak helyett csapattársakat szerezve. Esténként az egész napot lezáró tábortűz mellett beszélgetünk, népdalokat éneklünk, mesét hallgatunk, aki elfárad, nyugovóra tér a sátrába, de jó idő esetén a tábortűz körül is lehet aludni! A táborokat végigkíséri egy keretmese, amelyben minden alkalommal arra próbáljuk ráébreszteni a táborozó gyerekeket, hogy az őket körülvevő természeti környezet mennyire értékes, megőrzésre méltó és életünk szerves része. Azt is meg szoktuk beszélni velük, hogy a táborból hazatérve mit tudnak tenni környezetük vé-delméért. A Süni tábort szerető, de onnan már „kiöregedő” gyerekek számára szervezzük évek óta a Sündörgő tábort. Itt a korábban megszerzett ismeretek elmélyítésére kapnak lehetőséget a résztvevők. A szakmai programok három napig tartanak, a komplex kutatások részletesen körbejárják az adott témát. A túrák hosszabbak, nincsenek családok, de a közösségi élet ugyanolyan. A tábor körülményei hasonlóak a Süniéhez, és általában maguk a Sündörgők is segítenek a táborépítésben. A Nagysünné válás útja is a Sündörgő táboron vezet keresztül. Az esti tábortűznél a népdalok, geológusnóták éneklése mellett komoly beszélgetések, viták zajlanak, ezzel is igyekszünk tágítani a hozzánk látogatók világképét. A Kissünök és a Sündörgők számára közös tábortalálkozót szervezünk minden évben, ahol a korábban még együtt táborozó gyerekek ismét találkozhatnak. Szintén közös program a téli „Fagyhaláltúra”, amit az Egyesület pénzesgyőri Breuer László Oktatóközpontjában szervezünk, s amely a Süni tábor és az Egyesület egykori vezetőjéről kapta nevét, és az ő szellemiségében  működik.
Egy átlagos műveltségű magyar embernek Szolnokról elsősorban a Tisza és a Zagyva folyók jutnak az eszébe. Nem véletlenül ihlette meg a Tiszának és közvetlen környezetének csodálatos természeti szépsége íróinkat, költőinket, fotó- és festőművészeinket sem. Szerencsére voltak őseink között olyanok is, akiket a két folyó adta lehetőség a vízi sportok űzésére - a sport művészetére - inspirált. Jogosan vagyunk büszkék arra az irigylésre méltó, tényszerű igazságra, hogy Szolnokon az első szervezett sportegyesületet - a Tisza Evezős Egyletet - dicső elődeink 1901-ben alapították. 1913-ban megalakult a Szolnoki Csónakázó Egylet. 1929-ben egyesült az előbbiekben említett Tisza Evezős Egylettel. augusztus 2-án új fejezet vette kezdetét a szolnoki evezés történetében. A Tisza Evezős Egylet húsz alapítótaggal újjáalakult. Elnökének ifjabb Dr. Császi Ferencet választották meg, aki evezős múltjával, emberi magatartásával, és édesapja szellemi örökségének folytatásával szolgált rá bizalmunkra. A rendszerváltozás kezdeti időszakában, amikor a sportot addig támogató nagyvállalatok is átalakultak vagy megszűntek, az új szervezeti formában történő működtetés óriási megpróbáltatást jelentett, rengeteg fizikai és szellemi energiát igényelt. A szívós munka ellenére, az anyagi feltételek biztosítása híján, bizony előfordult ekkor, hogy Szolnokot nem képviselték evezőscsapatok a hazai versenyeken. A hullámvölgy, a sikertelen szárnybontogatás a „mester”-nek kedvét szegte és meg kell vallani őszintén, hogy mi - alapító tagok - sem segítettük kellően munkáját. 1997-ben visszavonulva, válságos időszakban adta át helyét egykori tanítványának, Molnár Dezsőnek. Azonban, hogy a „mester” által elvetett mag jó talajra hullott, azt mi sem bizonyítja jobban, mint a következő fejezet - a sikertörténet. Molnár Dezső, az 1994-ben újjáalakult Tisza Evezős Egylet alapító tagja, versenyzője, vezetőedzője, alelnöke, mecénása, motorja, mindenese, alfája és ómegája. Sikeres üzletember, harmonikus családi életet él, a Testnevelési Egyetem edzői szakának hallgatója és még a felsoroltakon kívül hosszan folytathatnánk tevékenységeit. A nulláról indult, és a csúcsra jutott. Mind ezt úgy vitte véghez, hogy közben másokat nem eltaposott, hanem emelt. Mindenkinek segített és most is segít, aki különböző problémáival hozzá fordul. Versenyzőiért képes tűzbe menni. Kemény sportember, akinek nagy szíve van, de fennkölt pillanatokban el is tud érzékenyülni. Neki és tanítványainak több éven át tartó, áldozatos munkája mára mennyei magasságba emelte a szolnoki evezést. Tanítványai néhány éve a hazai versenyeken, bajnokságokon mindkét nemben és valamennyi korosztályban kiváló eredményeket érnek el. Egyre többen tagjai korosztályuk válogatottjának, ami azt jelenti, hogy ők képviselik Magyarországot a nemzetközi evezős versenyeken. Ez már önmagában nagy dicsőség, de ezen túlmenően pontszerző, sőt érmes helyezéseket nyernek. Jelenleg mintegy 50 fiatal fiú és lány látogatja az edzéseket Molnár Dezső, Molnár Csaba, Makai Csaba és a kétszeres junior világbajnok Szabó Kornél edzőkhöz. A Tisza Evezős Egylet székhelyén, annak létesítményeiben és eszközeivel végezzük edzéseinket. A piramis elv alapján, minél szélesebb körben szeretnénk a szolnoki fiatalokkal megismertetni sportágunkat. A létszámot szeretnénk folyamatosan bővíteni, és a diáksport valamint a túraevezés felé is nyitni, ugyanis jelenleg kizárólag versenyszerű evezésre van lehetőség. Ennek oka nem az, hogy a túraevezést nem tartjuk fontosnak, hanem megfelelő vízi-telep hiányában, túraevezős hajók nélkül, a jelenlegi kis alapterületű csónakház-, öltöző- és más kiegészítő szociális helyiségekkel ezt rendszeres tevékenységként felvállalni nem tudjuk. Reményünk és törekvésünk viszont az, hogy a versenyzők nevelése mellett, mielőbb felvirágozzon a vízi túrázás is Szolnokon.

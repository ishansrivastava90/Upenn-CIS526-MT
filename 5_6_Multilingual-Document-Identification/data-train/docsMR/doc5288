Leiden v Rembrandtových časoch bolo mestom, kde prichádzalo ku kontaktom umelcov z bližších i vzdialenejších miest. Vďaka leidenskej umeleckej tradícii mal Rembrandt možnosť oboznámiť sa s prácami Dürera, Holbeina, Rubensa, Raffaela a ďalších. Celá nizozemská maliarska škola predchádzajúcich dvoch generácií tu mala svoje zastúpenie dobrými prácami. Zanietenosť svojej práci a umelecké nadanie mali za následok, že už zakrátko začal Rembrandt dostávať objednávky prác a o jeho diela sa začali zaujímať obchodníci s umením. Rembrandt opustil rodné mesto a presťahoval sa do Amsterdamu. Nasledovalo veľmi šťastné a veľmi plodné obdobie. Saskia ako milovaná žena zohrala veľkú rolu nielen v umelcovom živote ale bola mu doslova umeleckou múzou. Svedčí o tom viacero jej portrétov, napr. autoportrét so Saskiou, ktorý veľmi názorne ukazuje vtedajší Rembrandtom život a prepych, zabezpečenosť a šťastie v manželstve. Jeho záujem o zobrazenie i myšlienkovo a obsahovo hlbších tém dokladajú práce Obetovanie Izáka a Anjel opúšťa Tobiáša, pochádzajúce tiež z tohto obdobia. Sem možno zaradiť i veľkú podobizeň Rabína. Obraz dokončil v polovici roku 1642. Do tohto obdobia spadá i príchod ťažkých chvíľ v osobnom živote. Jeho milovaná Saskia ochorela na tuberkulózu a po krátkom čase zomrela pričom mu zanechala deväťmesačného syna Tita. Titus však nebol Rembrandtovým jediným dieťaťom. Už v roku 1635 zomrel jeho prvý syn, ktorého o tri, resp. o päť rokov nasledovali i dve dcéry. Napriek všetkým týmto udalostiam dostal ešte príležitosť vytvoriť skupinový portrét, ktorým priniesol svetovému maliarstvu nové podnety. Bol to obraz Predstavenstvo súkeníckeho cechu, ktorý bol oproti predchádzajúcim prácam farebne i kompozične triezvejší, pokojnejší a vyrovnanejší. Jeho sláva však neupadla, naopak rástla najmä za hranicami krajiny. V roku 1654 dostal napríklad od sicílskeho šľachtica dona Antonia Ruffa honorár päťsto zlatých za jeden zo svojich najúchvatnejších obrazov Aristoteles premýšľa nad Homérovou bustou. Ku koncu života sa upínal už len k svojim obrazom. Maľovanie bolo jediné, o čo ešte stál. Od počiatku šesťdesiatych rokov pre ochorenie očí prestal tvoriť rytiny a lepty. V roku 1661 namaľoval veľkoplošný obraz Židovskú nevestu a doslova predsmrtný obraz Simeon v chráme. O umelcových posledných chvíľach života vieme vďaka správe, ktorú zanechala jeho gazdiná Rebecca Willemsová. Pochovaný bol v amsterdamskom kostole Westerkerk. Pri hodnotení Rembrandtových prác možno povedať, že jeho dielo napriek vonkajším okolnostiam ostávalo svojské. Prekonávalo zásahy zvonku, pretváralo okolnosti a spoločenské predsudky mu pomáhali rásť a vyzrieť do nadčasových dimenzií. Rembrandtove maliarske práce sú dodnes veľmi obdivované a tvoria najväčšie klenoty svetových múzeí. Svetoznámemu amsterdamskému Rijksmuseu dominujú práve diela slávneho rodáka. Rembrandtovo grafické dielo vznikalo na okraji jeho maliarskej činnosti, no napriek tomu sa dočkalo súhrnného súpisu skôr ako maliarske práce. Už do polovice 18. storočia sa datujú prvé pokusy o vedecké zosumarizovanie jeho prác. Dodnes je za relevantný považovaný súpis grafického diela vydaný ešte v roku 1797. Už po namaľovaní Hodiny anatómie u doktora Tulpa bol veľkým umelcom, no genialitu a svetovú nesmrteľnosť mu získali až diela päťdesiatych a šesťdesiatych rokov. Nimi vyrastá nad dobu a priraďuje sa k najväčším umeleckým zjavom historického veku. Výber z tvorby

ארץ עוץ מוזכרת לראשונה בספר "הקוסם מארץ עוץ" משנת 1900, אחת מארצות בדיונית רבות אותן ליימן פרנק באום יצר בסדרת ספריו. ספר זה זכה לפופולריות רבה בהרבה משאר ספריו של באום. בעקבות הצלחת הספר באום המשיך לכתוב ספרים בסדרת עוץ אשר עלילותיה התרחשו בארץ עוץ ובארצות השוכנות בסביבתה. ארץ עוץ מתוארת בספרים המקוריים כמקום אמיתי - שלא בדומה לעיבוד הקולנועי המפורסם משנת 1939 בו ארץ עוץ מוצגת כארץ בדיונית אשר מתקיימת בחלומותיה של דורותי. בסך הכל, באום כתב 14 ספרי ילדים ו-6 ספרים קצרים על ארץ עוץ. לאחר מותו של באום, רות פלומלי תומפסון וסופרים נוספים כתבו ספרי המשך לסדרת ספרי עוץ המקורית. בראש עיר האזמרגד עומדת המשפחה המלכותית, שגרה בארמון הנמצא במרכז העיר. המלך הראשון הידוע של העיר היה אביו של המלך פאסטוריה, ואחריו מלך המלך פאסטוריה עצמו. לאחר מכן שלט בעיר הקוסם הגדול מארץ עוץ, וכאשר הוא עזב החל לשלוט בעיר הדחליל. בזמן שלטונו של הדחליל התבצעה הפיכה בעיר שהעלתה לשלטון את ג'ינג'ור מפקדת צבא הבנות. בזמן שלטונה נמצאה בתו האבודה של המלך פאסטוריה, הנסיכה עוצמה, שהדיחה את ג'ינג'ור והחלה לשלוט בעיר עד לסוף הסדרה. אחת הטעויות הנפוצות, שמתרחשת גם בסרט שנעשה על פי הספר, היא שנהוג לחשוב שדרך הלבנים הצהובות מובילה לארץ עוץ. האמת היא שדרך הלבנים הצהובות כבר נמצאת בארץ עוץ והיא מובילה רק לעיר האזמרגד. על פי תאוריה של קוראי סדרת הספרים, לכל מחוז יש דרך לבנים שמובילה אל עיר האזמרגד, וההבדל בין הדרכים הוא הצבע שלהן. לתאוריה זו אין שום ביסוס בספרים עצמם אבל בסדרת הטלוויזיה היא מומשה, וכאשר דורותי הלכה לפגוש את הקוסמת מהדרום היא השתמשה בדרך הלבנים האדומות. האנשים בארץ החרסינה לא יכולים לחיות מחוץ לה, כיוון ששם הם יהפכו לחרסינות רגילות ללא יכולת לזוז ולדבר, זאת אנו יודעים מהמפגש בין דורותי לנסיכת החרסינות כאשר דורותי ביקרה בארץ החרסינות וביקשה מהנסיכה לבוא עמה לקנזס. תושבי ארץ עוץ אינם עוזבים את ארצם לארצות אחרות בגלל המדבר ואין להם שום קשר עמם, לעומתם הארצות האחרות מקיימות קשרים ביניהם. כל מי שדורך על החול של אחד המדבריות האלו מתפורר והופך לחול שבונה את המדבר, עם זאת ישנם אנשים שהצליחו לחצות אותו, בהם דורותי. הקוסם היה בן התמותה הראשון אשר הגיע לארץ עוץ. אחריו הגיעה דורותי ומרבית הדמויות אותן דורותי פוגשת בדרכה בארץ עוץ. הצבע הלבן הוא הצבע המסורתי של המכשפות בארץ עוץ. המכשפה הטובה מהצפון חובשת כובע בצבע לבן ולובשת שמלה לבנה. גלינדה, המכשפה הטובה מהדרום לובשת גם כן שמלה לבנה. חלק מדמויות הסדרה מחשיבים את דורותי כמכשפה, לא רק משום שהיא הרגה את המכשפה הרעה מהמזרח, אלא בגלל שהשמלה שלה מכילה צבעי כחול ולבן. לאחר שעוצמה הופכת לשליטת ארץ עוץ היא אוסרת שימוש בקסם על ידי כלל תושבי ארץ עוץ מלבד גלינדה, הקוסם, והיא עצמה.

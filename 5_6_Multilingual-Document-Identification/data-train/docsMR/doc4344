Istoria – această carte de căpătâi – a ocupat întotdeauna un loc aparte în gândirea, acţiunea şi fapta poporului român. În virtutea ei, poporul nostru şi-a desluşit sensul devenirii istorice, şi-a fundamentat drepturile în vatra strămoşească, şi-a apărat şi dezvoltat comorile culturii materiale şi spirituale. Pentru slujirea ei, marii cărturari ai neamului au trudit cu mintea, inima şi pana, s-au jertfit marii conducători de ţară şi oşti, au luptat masele populare, toate forţe de bază ale naţiunii române.  Cunoaşterea istoriei dezvăluie virtuţile patriotice ale popoarelor, exprimă devotamentul pe care le păstrează faţă de patria străbună şi faţă de propriul popor, respectul şi aprecierea faţă de munca şi jertfa înaintaşilor ca şi a contemporanilor, iar interesul unui popor pentru cunoaşterea istoriei sale naţionale demonstrează dimensiunea gradului său de cultură şi civilizaţie, prin istorie el se identifică în rândul popoarelor lumii.  Astăzi, când marile naţiuni ale Europei, trec la măsuri concrete privind realizarea idealului de veacuri – o Europă unită, liberă şi prosperă, mai există naţiuni dezbinate şi  zone în care istoria nu este pusă la justa sa valoare, unde s-a încercat şi se mai încearcă promovarea falsului ca adevăr sau trecerea acestuia sub tăcere.  În faţa unor astfel de încercări tenebroase care au râvnit nu numai străvechile pământuri româneşti, ci şi înstrăinarea sufletului nostru, prin deznaţionalizare, se impune acum, mai mult decât oricând, o temeinică cunoaştere şi apărare a avuţiei noastre naţionale şi în primul rând, a populaţiei şi a fiecărei palme de pământ românesc.  Este momentul să venim cu valenţe social-economice noi, izvorâte din specificul tradiţiilor româneşti, tradiţii înscrise adânc în conştiinţa poporului român, prezent constant din cele mai vechi timpuri, de peste două milenii, pe acest teritoriu unitar. Un teritoriu unitar din punct de vedere fizico-geografic, istoric, etnic, lingvistic, cultural, unitar prin tot ce dă unitatea unui popor, forţă polarizatoare în întreg spaţiul carpato-danubiano-pontic.  Crucea şi Stindardul, Ogorul şi Patria, Onoarea şi Virtutea, Înfrăţirea şi Iubirea, Legea şi Omenia au fost ţelul străbunilor noştri veac de veac. Conştiinţa apărării acestor avuţii, revitalizarea demnităţii noastre naţionale, constituie dimensiunea patriotică a fiecărui ROMÂN.  Asemenea datorie de suflet, precum şi cea de istoric m-au îndemnat să studiez trecutul şi prezentul localităţii în care am văzut pentru prima dată lumina, am rostit primele cuvinte, am făcut primii paşi, am iubit prima dată … Nu se poate cunoaşte deplin istoria unei naţiuni, atâta timp cât nu se cunoaşte istoria localităţilor şi cetăţenilor săi. Apoi, nu ar fi demn să-i lăsăm uitării pe cei ce au creat, iubit şi apărat această frumoasa glie ce ne-au lăsat-o moştenire.  Întru amintirea tuturor celor care au iubit Cărpinenii şi i-au dus dorul până la lacrimi aducem un pios omagiu de recunoştinţă şi închinăm această lucrare, care se doreşte a fi un arc peste timp, un act de naştere a localităţii – prin care generaţiile îşi pot cunoaşte trecutul şi prezentul, pentru a putea să-şi prefigureze viitorul. ''Iubeşte acest pământ udat cu sudoarea frunţii şi îngrăşat de sângele străbunilor,  căci pământul natal e sacru. Străduieşte-te să-i faci cinste, să-i fii de folos. Acest pământ divin lăsat de Dumnezeu se numeşte - CĂRPINENI! ''
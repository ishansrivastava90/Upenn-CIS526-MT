V roku 1990 dostala titul RIBA Architecture Awards Trust, Trustees Medal a bola označená za jednu z najkrajších stavieb navrhnutých britským architektom za posledné štvrťstoročie. Okrem toho 25. apríla 1991 dostala ako najmladšia stavba v Británii postavenie pamiatkovo chránenej budovy prvého stupňa, čo znamená, že už nikdy nemôže byť stavebne upravovaná. Budova je navrhnutá pre 1300 zamestnancov. Bola koncipovaná v duchu demokratizácie a súdržnosti aj na pracovisku. Dominantným prvkom vo vnútri budovy je jej centrálne lobby s jadrom eskalátorov, vedúcich od vstupu až na na strešnú terasu. Toto jadro tvorí v budove presklenené átrium, ktorým vniká do srdca Willisu veľké množstvo svetle, čo bolo naozaj nutné, keďže poschodia sú veľmi hlboké. Na streche sa nachádza reštaurácia so záhradou. Ďalšia z aktivít, ktorá mala povzbudzovať „družný“ život zamestnancov bol 25 metrový plavecký bazén na prízemí budovy. Z dôvodu malého využitia bol bazén nakoniec v 80. rokoch zatvorený, prekrytý venou podlahou a dnes slúži ako ďalší kancelársky priestor. Stopa po bazéne je však stále čitateľná vďaka sklenenému pásu zasadenému do podlahy. Na prvom a druhom poschodí sú navrhnuté open space kancelárie. Architekti vytvorili v budove svoju vlastnú farebnú schému. Kruhové železobetónové stĺpy sú bielej farby. Podlahou na prízemí  je zelená guma a na vyšších poschodiach zelený koberec. Leštené hliníkové podhľady a kazetové stropy sú biele. Štandardné oceľové priečky, ktoré ohraničujú prevádzkovú časť budovy sú natreté na žlto. Plášť stavby tvorí bezrámové zasklenie. Je zavesené na obvodových konzolách. Dymové sklá majú zabraňovať prehrievaniu interiéru od slnečného žiarenia. Cez deň sklenená fasáda odráža okolité budovy a v noci zas umožňuje pohľad do interiéru a jeho činnosti v noci. Rovnaká technika fasády bola použitá i na budove Daily Express. Stavba bola navrhovaná v dobe pred ropnou krízou v 70-tych rokoch a vykurovaná zemným plynom. Willis Faber bol tak príkladom rozumného energetického návrhu. Strecha, ktorá je zazelenená zabezpečuje celkom dostatočné tepelné vlastnosti. Jednoznačne na vtedajšiu dobu. Vďaka spoznávaniu týchto energetických inovácii získala stavba mnoho ocenení energetickej efektívnosti.  Budova je tiež priekopníkom v tom, že Willis predpokladal ešte pred rozmachom výpočtovej techniky, že bude nutné urobiť poschodia vyššie ako doteraz a vytvoriť podhľad, kam sa skryjú všetky potrebné káble.
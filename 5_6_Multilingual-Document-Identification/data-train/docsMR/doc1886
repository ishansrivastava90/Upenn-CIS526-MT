Azərbaycan Respublikası Prezidentinin 14 yanvar 1998-ci il tarixli Fərmanı ilə Qadın Problemləri üzrə Dövlət Komitəsi yaradılmışdır. Komitə fəaliyyət göstərdiyi dövr ərzində bu sahədə mövcud olan problemlərin həlli istiqamətində məqsədyönlü fəaliyyət göstərmişdir. Lakin ailə və uşaq problemlərinin qadın problemləri ilə əlaqəli surətdə kompleks həlli zərurəti vahid dövlət idarəetmə orqanının təşkilini şərtləndirmişdir. Bununla əlaqədar Azərbaycan Respublikası Prezidentinin 6 fevral 2006-cı il tarixli Fərmanı ilə Ailə, Qadın və Uşaq Problemləri üzrə Dövlət Komitəsi yaradılmışdır.Azərbaycan Respublikasının Ailə, Qadın və Uşaq Problemləri üzrə Dövlət Komitəsi ailə, qadın və uşaq prolblemləri ilə iş sahəsində dövlət siyasətini və tənzimlənməsini həyata keçirən mərkəzi icra hakimiyyəti orqanıdır. Komitənin strukturu rəhbərlikdən və aparatdan ibarətdir. Komitədə ştat üzrə 56 nəfər çalışır. AR Prezidentinin “Azərbaycan Respublikasında dövlət qadın siyasətinin həyata keçirilməsi haqqında” Fərmanında qadınların dövlət və ictimai idarəetmədə iştirakının əsas istiqamətləri öz əksini tapmışdır. Azərbaycan Respublikası 1995-ci ildə BMT-nin “Qadınlara qarşı ayrı-seçkiliyin bütün formalarının ləğv edilməsi haqqında” Konvensiyasına qoşulmuş və Konvensiyanın ölkədə həyata keçirilməsi haqqında dövri hesabatları BMT-nin eyni adlı Komitəsinə təqdim edir. Gündəlik zorakılığın məqsədyönlü şəkildə qarşısının alınması qarşıda duran əsas məsələlərdəndir. Bu məqsədlə “Demokratik cəmiyyətdə gündəlik zorakılıqla mübarizə üzrə Respublika Kompleks Proqramı” hazırlanmışdır. Proqramın məqsədi Azərbaycan Respublikasında əhalinin şəxsi və ictimai həyatının müxtəlif sahələrində xüsusi tədbirlər vasitəsilə məişət zorakılığı hallarının azaldılması və zorakı davranış formalarının qarşısının alınmasıdır. Zorakılığın növləri arasında xüsusilə seçilən məişət zorakılığıdır. Onun əsas xüsusiyyəti insanların gündəlik həyatına nüfuz etməsi, bir çox hallarda adət-ənənə formasını alması və buna görə də gözəgörünməz olmasıdır.Məişət zorakılığı ilə mübarizə haqqında Qanun layihəsinin işlənib hazırlanması üçün İşçi Qrupu yaradılmış və müvafiq Qanun layihəsi hazırlanaraq Milli Məclisə təqdim edilmişdir. Azərbaycan üçün yeni və buna görə də kifayət qədər öyrənilməmiş bir problem zorakılığa aid edilən insan alveridir. 2005-ci ildə “İnsan alverinə qarşı mübarizə haqqında” Azərbaycan Respublikası Qanunu qəbul edildi. Bu Qanunun qəbul edilməsi insan alverinə qarşı mübarizə sahəsində çox əhəmiyyətli addımlardan idi. “İnsan alverinə qarşı mübarizə haqqında” Azərbaycan Respublikası Qanununun qüvvəyə minməsilə əlaqədar qanunvericilik aktlarının və Nazirlər Kabinetinin, müvafiq icra hakimiyyəti orqanlarının normativ-hüquqi aktlarının həmin qanuna uyğunlaşdırılması, bu qanunun tətbiqindən irəli gələn digər məsələlərin həlli ilə əlaqədar Azərbaycan Respublikası Prezidenti Fərman imzalamışdır. Ailə, Qadın və Uşaq Problemləri üzrə Dövlət Komitəsi tərəfindən ailə problemləri sahəsində Azərbaycan Respublikasında yaşayan ailələr haqqında ümumi məlumat bazası yaratmaq məqsədi ilə bütün rayonlara sorğu göndərilmiş, statistik məlumatlar toplanmışdır. Eyni zamanda ailə problemləri ilə məşğul olan QHT-lərlə əlaqələr yaradılmış, onların fəaliyyət istiqamətləri öyrənilmiş və birgə fəaliyyət göstərmək məqsədi ilə əlaqələr qurulmuşdur. 15 may Beynəlxalq Ailə Günü münasibətilə hər il may ayının 5-dən 15-dək tədbirlər həyata keçirilir. Ailə Günü ongünlüyünün yekunu olaraq Komitə Gənclər və İdman Nazirliyi ilə birlikdə may ayının 15-də II Ailə Festivalı keçirmişdir. Qadın təcridxanalarında məhbus qadınların ailə problemlərinin həlli, onlara hüquqi yardımların olması məqsədi ilə mütəmadi görüşlər keçirilmiş, konkret olaraq on iki qadının ailələri ilə görüşməsinə və müəyyən məlumat almasına nail olunmuşdur. Ailə problemləri sahəsində normativ hüquqi aktların təhlilinin aparılması, ailə hüquqlarının təmin edilməsi, qanunvericiliyin təkmilləşdirilməsini təmin etmək məqsədilə Ailə Məcəlləsinin bir sıra maddələrinə dəyişikliklər və əlavələr təklif şəklində Milli Məclisə göndərilmişdir.Reproduktiv sağlamlığın ailə üçün vacibliyini nəzərə alaraq bu sahədə konkret işlər görmək nəzərdə tutulmuşdur. Belə ki, “Sağlam ailə” prinsipini həyata keçirmək məqsədilə qayğıya ehtiyacı olan, aztəminatlı ailələr üçün tibbi yardım xidmətləri təşkil edilmişdir. 25 noyabr qadın zorakılığına qarşı beynəlxalq mübarizə günü ilə əlaqədar BMT- nin Əhali Fondunun maliyyə dəstəyi, Qaçqın və Məcburi Köçkün Gənclər Təşkilatının təşkilatçılığıyla “Zorakılığa yox deyək!” devizi altında layihə həyata keçirilmişdir.Oktyabrın 1-dən noyabrın 25-ə qədər davam edən layihə çərçivəsində 4 regionda maarifləndirici seminarlar təşkil olunaraq, yekunda Bakı şəhərində konfrans keçirilmişdir.. Gender bərabərliyi və qadın problemləri sahəsində Gender bərabərliyi haqqında qanunun ikinci oxunuşuna düzəliş və əlavələr haqqında, “Məişət zorakılığı haqqında” Azərbaycan Respublikasının Qanunu ilə bağlı təkliflər hazırlanıb Milli Məclisə təqdim edilmişdir. Ailə, Əmək və Cinayət Məcəllələrinə dəyişikliklər və əlavələrlə bağlı təkliflər işlənib hazırlanmış, əlaqədar qurumların müzakirəsinə təqdim olunmuşdur.Komitə həmçinin, “Insan alveri ilə mübarizə haqqında” Qanun və Qadın problemləri üzrə Milli Fəaliyyət Planının hazırlanmasında iştirak etmişdir. Avqust ayında Atatürk mərkəzində “Sosial qanunvericiliyə dəyişikliklər” mövzusunda dəyirmi masa keçirilmişdir. Komitə tədbirdə öz təkliflərini təqdim etmişdir. Gender bərabərliyi və qadın problemləri şöbəsi Respublikada qadın və kişilər haqqında təhsil, məşğulluq, sahibkarlıq fəaliyyəti və rəhbər vəzifələrdə təmsil olunma və digər sahələr üzrə statistik məlumat bazasının yaradılması məqsədilə regionlara sorğular göndərmiş və sorğuların nəticələrini sistemləşdirmişdir. Gender bərabərliyi və qadın hüquqlarının təbliği, o cümlədən erkən nikahın qarşısının alınması ilə bağlı Respublikanın bir sıra rayonlarına səfər edilmiş, əhalinin maarifləndirilməsi məqsədilə seminarlar təşkil edilmiş, məruzələr edilmişdir. Regionlara səfər zamanı bələdiyyə seçkiləri ilə bağlı fəal qadınlarla görüşlər keçirilmiş, qadın hüquqları, seçki hüququ, qadınların qərar qəbuletmə prosesində iştirakı və s. məsələlər haqqında onlarla söhbətlər aparılmışdır. Avqustun 25-də Ailə, Qadın və Uşaq Problemləri üzrə Dövlət Komitəsində BMT-nin “Qadınlara qarşı ayrı-seçkiliyin bütün formalarının ləğv edilməsi haqqında Konvensiyasının” 25 illiyinə həsr edilmiş konfrans keçirilmişdir. Müstəqil Dövlətlər Birliyinin yaradılmasının 15 illiyi çərçivəsində Azərbaycanın görkəmli qadınlarına həsr edilmiş kataloq hazırlanmışdır. Qeyd olunan tədbirlərlə yanaşı Gender bərabərliyi və qadın problemləri şöbəsi cari fəaliyyəti də həyata keçirir, şikayətçilərin müraciətlərinə baxır, Azərbaycanın görkəmli qadınlarının doğum və anım günlərini qeyd edir. Uşaq problemləri sahəsində, ilk növbədə, müvafiq normativ-hüquqi aktlar nəzərdən keçirilmiş, onlarda olan bəzi boşluqlar və çatışmazlıqlar müəyyən edilmiş, uşaq problemlərinin həllini asanlaşdırmaq məqsədi ilə qanunlara əlavələr və dəyişikliklər edilməsi üçün təkliflər hazırlanıb müzakirə üçün Azərbaycan Respublikasının Milli Məclisinə göndərilmişdir. Azərbaycan Respublikasında uşaq sahəsində dövlət siyasəti müvafiq prioritet istiqamətlərdə həyata keçirilir. Onlardan biri De-institusionalizasiya prosesinin həyata keçirilməsidir. Bu istiqamətdə Ailə, Qadın və Uşaq Problemləri üzrə Dövlət Komitəsi tərəfindən fəaliyyət planı hazırlanmışdır. Uşaqların müdafiəsi sahəsində dövlət siyasətinin mühüm istiqamətlərindən birini yuvenal ədliyyə islahatı təşkil edir. Həmin islahat YUNİSEF-in Bakı ofisinin dəstəyi ilə həyata keçirilir. Qaçqın uşaqların cəmiyyətə adaptasiyası və onların rifahının yaxşılaşdırılması uşaqların müdafiəsi sahəsində dövlət siyasətinin üçüncü prioritet istiqamətidir. Erməni təcavüzünə məruz qalmış Azərbaycanın bir milyondan çox qaçqın və məcburi köçkünü var. Onların çox hissəsini qadınlar və uşaqlar təşkil edir. Uşaqların müdafiəsi sahəsində dövlət siyasətinin daha bir istiqaməti – xüsusi qayğıya ehtiyacı olan, ilk növbədə əlil uşaqların inkişafı üçün şəraitin yaxşılaşdırılmasıdır. Azərbaycan Respublikasının Ailə, Qadın və Uşaq Problemləri üzrə Dövlət Komitəsi hər bir istiqamətdə beynəlxalq və qeyri-hökumət təşkilatları ilə sıx əlaqə yaradır və əməkdaşlıq edir. 2006-cı il iyun ayının 19 və 20-də İspaniyanın Valensiya şəhərində Avropa və Mərkəzi Asiyada uşaqlar üçün əlverişli mühit yaradılması probleminə həsr edilmiş III Beynəlxalq Konfrans keçirilmişdir. Həmin konfransda Komitənin nümayəndəsi iştirak etmişdir. Konfransda YUNİCEF-in Uşaqlar üzrə Tədqiqat Mərkəzinin keçirdiyi hökümətlərarası konfransın nəticələri haqqında məlumat verilmişdir. 2006-cı ilin iyun ayından başalayaraq Komitə UAFA təşkilatı ilə “Valideyn iştirakı ” 1 illik layihəsini həyata keçirməyə başlamışdır. Layihənin əsas məqsədi xüsusi qayğıya ehtiyacı olan uşaqların valideynlərini öz uşaqlarının vəkillərinə çevirmək, de-institusionalizasiya ilə bağlı ictimaiyyətin məlumatlandırılması və valideyn birliklərinin yaradılmasıdır. Bu layihə çərçivəsində iyul-avqust aylarında vəkilliklə bağlı təlimlər keçirilmiş, mətbuat konfransı və xüsusi qayğıya ehtiyacı olan uşaqların valideynləri ilə görüş təşkil olunmuşdur. Layihədə televiziya verlişlərinin, tok-şou və icma görüşlərinin təşkili planlaşdırılır. 5 iyul 2006-jı il tarixində Fransa Mədəniyyət Mərkəzində AQUPDK, Fransanın Azərbayjandakı səfirliyi və Parfum de Franje mağazalar şəbəkəsinin dəstəyi ilə«Paris uşaqların gözü ilə» adlı tədbir keçirilmişdir. Tədbirdə uşaqların rəsm işləri 3 nominasiya üzrə müsabiqə keçmişdir. Müsabiqənin qalibi Fransaya 3 günlük səfəri əldə etmişdir. Avqust-sentyabr 2006-jı ildə Azərbaycan Respublikası Gənclər və İdman Nazirliyinin dəstəyi ilə təşkil olunmuş “Sağlam ailə cəmiyyətin təməlidir” mövzusunda təbliğat-təşviqat kampaniyası keçirildi. Bu təbliğat-təşviqat kampaniyasında Komitənin “Uşaq problemləri” şöbəsi də fəal iştirak etdi. 2006-cı il sentyabr ayının 14 və 15-də Moskva şəhərində “Uşaq hüquqlarının təmin edilməsi cəmiyyətin inkişafının təminatıdır” mövzusunda Avropa Nazirlər Şurası Komitəsində Rusiya Federasiyasının sədrliyi çərçivəsində beynəlxalq seminar keçirilmişdir. Seminarda ölkəmizi AQUPDK-nin nümayəndə heyəti təmsil etmişdir. Hal-hazırda BMT-nın Əhali Fondu ilə birgə bu qərar çərçivəsində Azərbayjanın bölgələrində «Gənj nəslin reproduktiv sağlamlığı» layihəsi həyata keçirilir. «Müasir Təhsil və Tədrisə Yardım təşkilatı» ilə birgə bir internat məktəbini icma əsaslı reabilitasiya mərkəzinə çevirmək məqsədilə 3 illik layihə üzərində iş aparılır. AQUPDK “Qaynar xətt” layihəsinin yaradılması istiqamətində çalışır. Bu layihənin icraçıları AQUPDK başda olmaqla Milli QHT Forumu - “Ümid yeri” cəmiyyəti və Uşaq Problemləri üzrə Azərbaycan QHT Alyansıdır. -2006-cı ilin iyunun 8-9-da İsveçin paytaxtı Stokholmda Avropa Şurasının Qadın və Kişilər arasında bərabərlik üzrə 6-cı Nazirlər Konfransı keçirildi. Bu konfrans Avropa Şurasının Qadınlar və Kişilər arasında Bərabərlik Direktorluğu tərəfindən, İsveç hökumətinin təşkilatçılığı ilə keçirilmişdir. Avropa Şurasına üzv ölkələrdən olan nazirlər səviyyəsində keçirilən bu görüşdə Azərbaycanı Ailə, Qadın və Uşaq Problemləri üzrə Dövlət Komitəsinin nümayəndə heyəti təmsil etmişdir. Konfransın mövzusu “Avropada insan hüquqları və iqtisadi çağırışlar – gender bərabərliyi” idi. -2006-cı il iyunun 19-21-də Bakıda İslam Konfransı Təşkilatına üzv ölkələrin Xarici İşlər Nazirlərinin 33-cü sessiyası keçirildi. -2006-cı il noyabrın 19-21-də İstanbulda keçirilmiş “İslam Konfransı Təşkilatı dövlətlərinin inkişafında qadınların rolu” adlı beynəlxalq konfransda Ailə, Qadın və Uşaq Problemləri üzrə Dövlət Komitəsinin nümayəndə heyəti fəal iştirak etmişdir. İstanbul konfransının təşkil edilməsində əsas məqsəd İslam dünyasının qadınları arasında əməkdaşlığın inkişaf etdirilməsi və təcrübə mübadiləsi olmuşdur. Azərbaycan nümayəndə heyətinin İslam ölkələrinin, eləcə də Azərbaycanın inkişafında qadınların rolu haqqında məruzəsində İslam konfransı Təşkilatına üzv ölkələrin ailə, qadın və uşaq problemləri sahəsində hökumət və qeyri-hökumət təşkilatları ilə əlaqə yaradılmasının vacibliyi vurğulandı.“ -27-29 noyabr 2006-cı ildə Avropa Şurası tərəfindən İspaniyanın Madrid şəhərində “Ailə zorakılığı da daxil olmaqla qadın zorakılığına qarşı mübarizə üzrə Avropa Şurası Kampaniyası”nın başlanmasına həsr edilmiş Konfrans keçirildi. Həmin konfransda Azərbaycan Respublikasının Ailə, Qadın və Uşaq Problemləri üzrə Dövlət Komitəsi də təmsil olundu. AŞPA Baş Katibinin dəvəti ilə gerçəkləşdirilən səfərin məqsədi müxtəlif dövlətlərdə zorakılıqla mübarizə sahəsində təcrübə mübadiləsi, müvafiq sahədə fəaliyyət göstərən qurumlarla əməkdaşlığın genişləndirilməsi idi. Konfransda Ailə, Qadın və Uşaq Problemləri üzrə Dövlət Komitəsinin sədri “Qadınlara qarşı ailə zorakılığı ilə mübarizədə səyləri birləşdirmək” adlı müzakirələrdə çıxış etdi. Konfransda ikitərəfli və çoxtərəfli əlaqələrin qurulması və gələcək əməkdaşlıq üçün imkanların açılması baxımından belə görüşlərin əhəmiyyəti xüsusi vurğulandı. -29 avqust-1 sentyabr 2006-cı ildə Azərbaycan Respublikasının Ailə, Qadın və Uşaq Problemləri üzrə Dövlət Komitəsinin nümayəndə heyəti Türkiyə Cümhuriyyətinə səfər etmişdir. -4–6 sentyabr 2006-cı ildə Azərbaycan Respublikası Ailə, Qadın və Uşaq problemləri üzrə Dövlət Komitəsinin nümayəndə heyəti Polşa Respublikasında səfərdə olmuşdur. Səfərdə məqsəd Polşa Respublikası Əmək və Sosial Siyasət Nazirliyinin Qadın, Uşaq və ayrı-seçkiliklə mübarizə İdarəsinin işi ilə tanışlıq, aidiyyəti sahələr üzrə təcrübəsi öyrənmək, əməkdaşlıq əlaqələrinin yaradılması olmuşdur. Səfər zamanı nümayəndə heyəti Polşa Respublikasında ailə, uşaq məsələləri ilə məşğul olan digər qurumların səlahiyyətli nümayəndələri tərəfindən qəbul edilmişdir. -Azərbaycan Respublikası Ailə, Qadın və Uşaq Problemləri üzrə Dövlət Komitəsinin nümayəndə heyəti 14-15 sentyabr 2006-cı ildə Rusiya Federasiyasının paytaxtı Moskva şəhərində keçirilən “Uşaq hüquqlarının təmin edilməsi cəmiyyətin inkişafının təmin edilməsi deməkdir” mövzusuna həsr edilmiş beynəlxalq seminarda iştirak etdi. Seminar Rusiya Federasiyasının Səhiyyə və Sosial İnkişaf Nazirliyi və Avropa Şurasının Sosial Həmrəylik Baş Direktorluğu tərəfindən təşkil olunmuşdu. Tədbirdə Azərbaycan Respublikası Ailə, Qadın və Uşaq Problemləri üzrə Dövlət Komitəsinin sədri “Uşaqların müdafiəsi və onların rifahının yaxşılaşdırılmasına yönəldilmiş islahatlar” mövzusunda məruzə ilə çıxış etdi. -26 sentyabr-4 oktyabr 2006-cı ildə Azərbaycan Respublikasının Ailə, Qadın və Uşaq Problemləri üzrə Dövlət Komitəsinin nümayəndə heyəti Avstriya Respublikasına səfər etmişdir. Səfər zamanı Avstriya Respublikası Sosial Təhlükəsizliyi, Nəsillər və İstehsalçıların Hüquqlarının qorunması nazirliyinin Beynəlxalq əlaqələr şöbəsinin, Qadın işləri şöbəsinin, Uşaq məsələləri şöbəsinin, Atom Enerjisi üzrə Beynəlxalq Agentliyin qadınların işə götürülməsinin təşviqi üzrə layihəsinin rəhbərləri, Avstriya Respublikasının Səhiyyə və Qadın məsələləri üzrə naziri ilə görüşlər keçirilmişdir. - 14-18 noyabr 2006-cı ildə Ailə, Qadın və Uşaq Problemləri üzrə Dövlət Komitəsinin nümayəndə heyəti Fransada rəsmi səfərdə olmuşdur.Səfərin gedişində Ailə, Qadın və Uşaq Problemləri üzrə Dövlət Komitəsinin nümayəndə heyəti Fransa Respublikası Parlamentinin Sosial Məsələlər Komissiyasının, Sosial təhlükəsizlik, Ahıllar, Əlillər və Ailə nazirliyinin, Sosial Həmrəylik və Bərabərlik nazirliyinin, Qadın Hüquqları və Bərabərlik Xidmətinin, Uşaq Müdafiəsi Xidmətinin rəhbərləri və digər rəsmi şəxslərlə görüşlər keçirmişdir.
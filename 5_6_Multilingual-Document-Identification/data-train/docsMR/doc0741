Į vakarus nuo piliakalnio yra II a. – XIII a. Gintarų kapinynas, tyrinėtas 1977, 1978, 1980 ir 1981 m. XVI a. ant senojo piliakalnio buvo pastatyta pirmoji Kartenos dvaro sodyba. Ją statant vidinis piliakalnio pylimas buvo išgriautas ir nuskleistas, o ant jo pastatyti dvaro rūmai. Dalis pylimo akmenų panaudota kiemo grindiniams. Dvarą supo ant bevardžio upelio įrengtos 3 užtvankos, o ties santaka su Minija stovėjo vandens malūnas. Pasakojama, kad šiaurės vakarinėje Vyšnių kalno papėdėje, Minijos slėnio terasos kalvelėje stovėjo kalvinų bažnyčia, minima 1611 m. Manoma, kad ant piliakalnio stovėjęs senasis Kartenos dvaras buvo sunaikintas 1655–1656 m. švedų puolimo metu. Naujoji dvaro sodyba pastatyta kitoje vietoje, arčiau Kartenos miestelio. Kitas padavimas mena, kad Senosios Kartenos dvaro ponas labai mėgo vyšnias ir prie rūmų pasodino didžiulį vyšnių sodą. Švedams dvarą sudeginus, sodas išliko ir kiekvieną pavasarį baltais žiedais pasipuošusios vyšnios dar ilgai primindavo karteniškiams čia stovėjusius didingus rūmus. Dėl to kalva ir buvusi pavadinta Vyšnių kalnu. Dvarvietės kultūriniame sluoksnyje, kurio storis siekė 30-40 cm, rasta XVI-XVII amžių giliųjų ir ornamentuotų plokščiųjų koklių, puodų šukių, oksiduotų stiklo skelčių, plytgalių ir kt. Piliakalnis datuojamas I tūkstantmečiu, o dvarvietė – XVI a. - XVII a. I puse. 2007 m. Julius Kanarskas piliakalnio vakarinėje papėdėje ištyrė 98 m² dydžio plotą, kuriame aptiko 47-75 cm storio kultūrinį sluoksnį. Jį sudaro 2 chronologiškai skirtingi horizontai, kuriuos skiria 10-12 cm storio sąnašinis, vėjo supustytas maišyto smėlio sluoksnis. Viršutinis kultūrinio sluoksnio horizontas smarkiai apnaikintas ariant, geriau išlikusi tik apatinė, 20-32 cm storio dalis. Jame aptiktas sudegusio antžeminio statinio kampas, kurį ženklino 10-12 cm storio anglių ir pelenų sluoksnis. Armenyje ir kultūriniame sluoksnyje rasta akmens ir metalo dirbinių, stiklo šukių, degto molio plytų nuolaužų, žiestos buitinės keramikos ir puodyninių koklių šukių.   Žemutinis kultūrinio sluoksnio horizontas vidutiniškai 18 cm, o vietomis – 25-26 cm storio. Jame rasta akmeninio gludintuvo-galąstuvo fragmentas, akmens dirbinio ruošinys ir lipdytos keramikos šukių. Žemutinis kultūrinio sluoksnio horizontas priskiriamas I tūkst. pirmosios pusės papilio gyvenvietei, o viršutinis – XVI-XVII a. vidurio Senosios Kartenos dvaro gyvenvietei.
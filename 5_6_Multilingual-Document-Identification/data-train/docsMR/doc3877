Sprawa ta spowodowała poruszenie w społeczności i interwencję 3 innych administratorów na stronie dyskusji Radomila. Radomil jako administrator winien stać na straży wypracowanych przez społeczność zasad, a kwestionuje je. Jego działania nie są pojedynczymi wypadkami przy pracy, lecz mają charakter ciągły, a także były już mu komunikowane. Wnioskuję o podjecie adekwatnych kroków wobec postawy Radomila jako edytora, a także administratora wobec innych wikipedystów. Pragnę przypomnieć, że Komitet Arbitrażowy zwracał już uwagę administratorowi Radomil. Komitet w szczególności przeanalizował wypowiedzi, które obie strony kierowały do siebie w czasie trwania konfliktu, jak również rozpatrzył przebieg sporu w świetle zasady weryfikowalności. Nadto podjął się analizy postępowania Radomila jako administratora w określonym wyżej okresie, a także sposobu używania przez niego przycisku cofnij. Należy wskazać, że od administratora wymaga się postawy szczególnej, zwłaszcza w zakresie przestrzegania ustalonych w społeczności zasad i zaleceń, a także respektowania przyjętych zwyczajów. Dodatkowo wstępna analiza sprawy doprowadziła do wniosku, że uprawnienia administratora i tzw. rollback w określonych wypadkach były wykorzystywane przez Radomila do forsowania swojego podejścia. To z kolei oraz charakter stawianych we wniosku zarzutów implikowało zasadność szerszego zbadania działalności Radomila w tym zakresie. Materiał dowodowy oraz korespondencja ze stronami wniosku i członkami wikiprojektu Zoologia zostały załączone na osobnych podstronach werdyktu. Powyższe wypowiedzi Radomila w ocenie Komitetu naruszają rażąco niemal wszystkie zalecenia wikietykiety, zaś przykłady przedstawione w ostatnim akapicie stanowią ewidentne ataki osobiste. W nadesłanej korespondencji Radomil przyznał, że w sporze z JDavidem nie zachował chłodnego nastawienia i nie przestrzegał wikietykiety, oświadczając, że za to przeprasza. Komitet docenia fakt przeprosin, jednak zwrócił też uwagę na ich formę, a zwłaszcza jednoczesność postawienia tych samych zarzutów wnioskodawcy. Komitet nie dopatrzył się natomiast, by deklaracja Radomila ze strony wikipedysty naruszała propozycje zaleceń dotyczących strony użytkownika. Komitet zwrócił także uwagę, że nadużywanie przycisku cofnij stanowi jednocześnie uchybienie zaleceniu odnoszącemu się do prawidłowego wypełniania opisu zmian. Podobnie zalecenia tego nie spełniają wskazane w poprzednich częściach opisy zawierające elementy ataków osobistych. Następstwem grupowego tworzenia bazy haseł pozostaje powstanie relacji interpersonalnych w społeczności. Doświadczenie wskazuje, że wspólna praca daje lepsze rezultaty aniżeli praca samodzielna. Jednakże w sytuacjach, gdy więcej niż jeden wikipedysta edytuje dane hasło, może dochodzić do ścierania się odmiennych wizji jego kształtu. Wówczas wikipedyści powinni w zgodzie z wikietykietą, polegającą na szacunku do innych użytkowników, a także na zakładaniu dobrej woli drugiej strony oraz bezwzględnym unikaniu ataków personalnych, spróbować wyjaśnić sporne kwestie. Aby rozmowa była skuteczna, należy ją ukierunkować na właściwy cel, którym nie może być wyłącznie obrona swoich racji i przekonanie do nich oponenta, lecz wypracowanie najlepszego rozwiązania dla projektu. Konieczna więc jest chęć zrozumienia argumentów adwersarza, co można zrealizować wyłącznie przy założeniu jego dobrej woli. Wikipedyści nie muszą jednakowo myśleć, mogą posiadać odmienne wizje hasła, ale osobie inaczej myślącej nie należy zarzucać działania w złej wierze, w szczególności wandalizowania treści haseł. Bardzo ważną zasadą wikietykiety jest pisanie w pierwszej osobie, przestrzeganie tej reguły zapobiega niepotrzebnemu podnoszeniu temperatury dyskusji. Komitet Arbitrażowy uznaje za celowe przypomnieć w tym miejscu rzecz oczywistą, a mianowicie iż należy rozmawiać merytorycznie, bez uciekania się do wycieczek osobistych. Każdą tezę można wyrazić w spokojny sposób, z zachowaniem kultury dyskusji i z poszanowaniem racji oraz godności swojego adwersarza. W łączności z wikietykietą pozostaje chłodne nastawienie, które m.in. zaleca zastanowienie się nad argumentami oponenta, przestrzega przed jego etykietowaniem, a także zachęca do powrotu do dyskusji po opadnięciu emocji. Komitet Arbitrażowy nie dopatrzył się żadnych istotnych uchybień po stronie JDavida. W szczególności Komitet doszedł do przekonania, że dokonywane przez niego edycje, w tym te, w których domagał się podania określonych źródeł do dokładnych danych liczbowych lub faktograficznych, należy ocenić jako zgodne z zasadą weryfikowalności. Wątpliwości budzą pojedyncze wypowiedzi wnioskodawcy, które wykraczały poza ramy wyżej omówionych reguł prowadzenia dyskusji. Komitet docenił fakt przeproszenia za niesprawdzony w pełni zarzut naruszenia licencji, w przypadku drugich przeprosin uznał je za spóźnione z uwagi na czas ich sformułowania. Komitet przyjął, że weryfikacja uprawnień winna zostać przeprowadzona na ogólnie obowiązujących w tym zakresie zasadach, co uzasadnione było przekonaniem, iż te same wymogi należy stawiać zarówno aktualnym administratorom, jak i kandydatom na tę funkcję. Jednocześnie Komitet zobowiązuje JDavida do całkowitego powstrzymania się od udziału w głosowaniu i dyskusji nad weryfikacją uprawnień Radomila.
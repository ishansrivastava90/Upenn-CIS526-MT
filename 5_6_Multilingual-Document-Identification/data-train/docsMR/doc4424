'''ფოტოგრაფიის განვითარებამ და მედიის გავრცელების გაადვილებამ სექსუალური მასალა უბრალო ჯარისკაცისთვის ხელმისაწვდომი გახადა. ზემოთ აღნიშნული არ ნიშნავს, რომ ქალები სექსისთვის ხელმიუწვდომნი იყვნენ. მეძავები თან დაყვებოდნენ ყაზარმებს ერთი ბანაკიდან მეორეში. მათმა რიცხვმა იმდენად იმრავლა პოტომაკის არმიაში კავშირის გენერალი ჯოზეფ ჰუკერის მეთაურობის პერიოდში, რომ ტერმინი „ჰუკერი“ მათ მეტსახელად შერჩათ. ზოგიერთ ჯარისკაცს ჯგუფური გაუპატიურების აქტებშიც მიუღია მონაწილეობა. კონფედერატების არქივები განადგურდა, თუმცა გადარჩენილი დოკუმენტების ხუთი პროცენტი ცხადყოფს, რომ გაუპატიურების გამო ოცდაათზე მეტი სამხედრო გასამართლება მოუწყვიათ. სასჯელი ამ დანაშაულისთვის ჩვეულებისამებრ ან ჩამოხრჩობა ან დახვრეტა იყო. გაუპატიურების მსხვერპლთა უმრავლესობა შავკანიანი იყო. ხშირად, საშუალო ოჯახის თეთრკანიანი ქალისთვის ფულის შეძლევა სექსისთვის გაიგივებული იყო გაუპატიურებასთან. მაგ. რიგით ილინოისელ ჯარისკაცს კემპ დენისონში ერთი თვე გაუტარებია ჰაუპტვახტში იმის გამო, რომ დედა-შვილისთვის ფული შეუძლევია. სამხრეთის შტატებში შეჭრილი ფედერალური ჯარები ხშირად სარგებლობდნენ ადგილობრივი შავკანიანების უუფლებობით. შავკანიანი ჯარსკაცები კი  მსგავსი დანაშაულისთვის გაცილებით მკაცრად ისჯებოდნენ. ომის პერიოდში მამაკაცის პროსტიტუციის მხოლოდ ერთი ფაქტია აღნიშნული. 1862 წლის 13 მაისს გაზეთი „რიჩმონდ დისპაჩი“ წერდა „ორივე სქესის მეძავებმზე“, რომლებიც ღიად ასაღებდნენ საკუთარ თავს ვაგონებში და ტროტუარებზე. მკვლევარებმა სცადეს გაერკვიათ სამოქალაქო ომის ცნობილ ფიგურათა შორის ჰომოსექსუალობის აღმნიშვნელი ფაქტები. ყველაზე ცნობილი მათ შორის იყვნენ კონფედერატი გენერალ-მაიორი პატრიკ კლებორნი და აშშ-ის პრეზიდენტი აბრაამ ლინკოლნი, თუმცა ორივე შემთხვევაში ამის დამადასტურებელი პირდაპირი საბუთი არ არსებობს.
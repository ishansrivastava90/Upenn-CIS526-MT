Organizacijos įkurimo data laikoma 1993 m. kovo 26 d., kai septyni „Jaunimo sambūrio" nariai „Sąjūdžio žiniose" išspausdino Tėvynės atgimimo sąjungos Jaunimo skyriaus steigiamąją deklaraciją. 1994 metais buvo stiprinama organizacinė struktūra, kuriami skyriai rajonuose. Norint įtraukti į veiklą jaunesnius nei 18 metų asmenis, balandžio 15-16 d. buvo sukurta Jaunoji lyga. Tais pačiais metais surengtos ir dvi vasaros stovyklos - lyderių mokyklos. 1995 m. vasario 4 d. įvyko II-oji JKL Konferencija, kurios metu buvo patvirtintas naujas JKL statutas bei 1995-ųjų metų veiklos programa. Naujuoju organizacijos pirmininku buvo išrinktas Juozas Meldžiukas. Jo pavaduotojais tapo Gintaras Banevičius ir Giedrius Karsokas. Konferencija priėmė tris rezoliucijas „Dėl paramos Lietuvos gamintojams", „Dėl jaunimo dalyvavimo savivaldybių tarybų rinkimuose", „Dėl jaunimo problemų sprendimo Lietuvoje". 1998 m. JKL, veikdama kaip labai aktyvi lobistinė organizacija, per savo atstovus Seime nuolat kėlė jaunimui aktualius klausimus - tais pačiais metais Lietuvoje finansavimas jaunimo programoms padidėjo 2,7 karto. Nuo 1998 balandžio mėnesio pradėjo veikti JKL internetinė svetainė www.jkl.lt. 2003 m., prasidėjus Rolando Pakso prezidentavimo skandalui, Jaunųjų konservatorių lyga tapo pirmąja visuomenine organizacija, reikalavusia R. Pakso atsistatydinimo. 2004 m. gruodžio 11 d. Vilniuje įvykusioje JKL sueigoje patvirtintas strateginis 2005-2009 metų planas. Strategijoje numatytos organizacijos stiprinimo ir jaunimo dalyvavimo politikoje skatinimo gairės. 2005 m. lapkričio 5 d. prie JKL buvo prijungtas Lietuvos jaunųjų demokratų sąjūdis. 2007 m. Kauno meru tapo buvęs JKL pirmininkas Andrius Kupčinskas. 2009 m. JKL organizavo tarptautinę DEMYC žiemos mokyklą „Laisva Baltarusija“. 2009 m. Vilniuje įvykusioje JKL narių konferencijoje buvo patvirtinti naujieji organizacijos įstatai bei 2009-2013 metų organizacijos strategija, pirmininku išrinktas Andrius Vyšniauskas. 2009 m. Kėdainiuose neeilinės JKL narių konferencijos metu organizacijos pirmininku išrinktas Arnoldas Pikžirnis. 2009 m. į Europos Parlamentą išrinkta buvusi JKL pirmininkė Radvilė Morkūnaitė. Jaunųjų konservatorių lyga, būdama su politika susijusi nevyriausybinė organizacija, rengia susitikimus, seminarus ir diskusijas su jaunimu įvairiuose Lietuvos miestuose ir rajonuose, siekia skatinti šalies jaunimo pilietinį aktyvumą. JKL bendradarbiauja su kitomis politinėmis ir nevyriausybinėmis organizacijomis, rengia bendras akcijas, diskusijas, seminarus ir konferencijas. Pirmininkas - Arnoldas Pikžirnis.

Andrzej Deka urodził się w Łodzi. W 1968 roku ukończył łódzkie Technikum Samochodowe. W tym samym roku rozpoczął studia na Wydziale Mechanicznym Politechniki Łódzkiej, które ukończył w 1975 roku, broniąc pracę dyplomową pt. "Urządzenia chłodnicze dla potrzeb supersamu spożywczego", wykonaną w Instytucie Techniki Cieplnej i Chłodnictwa pod kierunkiem doc. Jana Żelaznego. Bezpośrednio po studiach podjął pracę w tymże Instytucie na stanowisku konstruktora. Przygotowując się do pracy dydaktycznej kontynuował naukę w Podyplomowym Studium Pedagogicznym. Od 1 października 1978 roku zatrudniony został na stanowisku starszego asystenta, prowadząc zajęcia laboratoryjne i ćwiczenia rachunkowe, pełniąc jednocześnie funkcję opiekuna grup dziekańskich. Pierwsze jego prace naukowe dotyczyły sprężarek hermetycznych, a w szczególności ich konstrukcji, układów smarowania oraz trwałości. Kolejne prace badawcze i projektowe związane były z urządzeniami chłodniczymi w zakresie dużych obiektów przemysłowych, jak również tzw. "małego chłodnictwa". Na bazie doświadczeń zdobytych w pracy z urządzeniami przemysłowymi, możliwościami zwiększenia ich efektywności, skierował swoje zainteresowania na badania eksperymentalne związane z wymianą ciepła. Efektem tej pracy była w 1986 roku wyróżniona rozprawa doktorska pt. "Przejmowanie ciepła od rur o skończonej długości w przestrzeni przy naturalnym ruchu powietrza", wykonana pod kierunkiem doc. Jacka Kuleszy. Postępujący rozwój informatyzacji badań naukowych i nowoczesnych technik nauczania stały się bodźcem do pogłębienia wiedzy informatycznej i ukończenia Studium Podyplomowego Inżynierskich zastosowań Informatyki. Kontynuując swoje zainteresowania badawcze w zakresie wymiany ciepła i urządzeń chłodniczych prowadził wykłady, ćwiczenia obliczeniowe i projektowe ze studentami specjalności Maszyny Spożywcze, Chłodnicze i Klimatyzacja. Uzupełnieniem pracy dydaktycznej i chęcią zainteresowania studentów zagadnieniami chłodnictwa była wieloletnia praca w Studenckim Kole Naukowym "ChAK", którego był opiekunem. Andrzej Deka znany był w środowisku osób zajmujących się termodynamiką, wymianą ciepła i chłodnictwem i to zarówno wśród pracowników nauki, jak i praktyków. Był autorem lub współautorem wielu artykułów i referatów o charakterze ściśle naukowym, jak również tych skierowanych do praktyków. Wielokrotnie uczestniczył i przedstawiał swój dorobek na konferencjach, sympozjach i zjazdach naukowych. Znaczący dorobek naukowy Andrzeja Deki widoczny jest w skryptach uczelnianych Politechniki Łódzkiej, podręcznikach i fachowych poradnikach. W czerwcu 1993 roku zorganizował oddział firmy SYSTHERM w Łodzi i objął jego kierownictwo. Jego zasługą był szybki rozwój Oddziału i wykształcenie zatrudnionego pracownika. Jego wiedza fachowa i doświadczenie oraz wysoka kultura osobista sprawiły, że cieszył się wysokim zaufaniem u klientów firmy SYSTHERM, zainteresowanych projektami i produktami z zakresu chłodnictwa i klimatyzacji. Połączenie działalności naukowej i praktyczny kontakt z urządzeniami przemysłowymi dał znakomity efekt zarówno dydaktyczny, jak i projektowy oraz eksploatacyjny dla wielu firm, pracujących w chłodnictwie i klimatyzacji. Andrzej Deka znany był w środowisku chłodników jako autor udanych projektów instalacji chłodniczych i klimatyzacyjnych m.in. dla firm ŁSC Rusałka, Elester SA, Decor SC, Arelan SA, Zakłady Mięsne "Pamso", ZPH "Wędlinka", Centrum Handlowe MER, AIP Australian Investments. Był również, w 1999 roku, współwykonawcą bardzo innowacyjnego projektu unikalnego tunelu i instalacji chłodniczej do liofilizacji produktów spożywczych. Jego doświadczenie i wiedza połączona z solidnym przygotowaniem do wielowariantowych obliczeń cieplnych i przepływowych pozwoliły osiągnąć sukces. W środowisku chłodników znany był dzięki wartościowym publikacjom, referatom na konferencje naukowo – techniczne Dni Chłodnictwa i udziałom w specjalistycznych szkoleniach organizowanych przez firmę SYSTHERM. Jego zainteresowania nie ograniczały się do zagadnień naukowych i technicznych. Interesował się literaturą i muzyką, był wielkim miłośnikiem przyrody. Był człowiekiem skoncentrowanym nie tylko na pracy naukowej. Nie pozostawał obojętny na problemy środowiska. Wielokrotnie zabierał głos na tematy trudne i kontrowersyjne, głosząc poglądy często niepopularne.  Dla nas, Jego najbliższych kolegów i współpracowników, był przede wszystkim człowiekiem wielkiego taktu, wrażliwym, otwartym na świat i pełnym radości życia. Andrzej zmarł dnia 27.04.2002. Pochowany jest na cmentarzu na Rudzie przy ulicy Farnej. W Jego pogrzebie licznie uczestniczyła rodzina oraz przyjaciele i znajomi, którzy darzyli Go sympatią i szacunkiem Prace dyplomowe Ważniejsze prace badawcze

Laiemas mõttes mõeldakse mõistuse all mõtlemisvõimet üldse. Selles tähenduses ei eristata teda arust. Selles artiklis jälgitakse selle mõiste ja sõna eelkäijaid ning mõiste ajalugu. "Mõistus" ja "aru" on eesti keeles põhimõtteliselt sünonüümid, kuigi neid ei kasutata täpselt samades kontekstides ning nad on etümoloogiliselt seostud erineva tähendusega sõnadega. Mõistuse ja aru eristus eesti filosoofiaterminoloogias on pärit põhiliselt Kanti ja Hegeli filosoofia vahendamisest, mille puhul tõlgitakse saksa sõna Verstand eesti keelde sõna "aru" vahendusel ja Vernunft sõna "mõistus" vahendusel. Need terminid on tinglikud ega pruugi olla kasutatavad sõnade Verstand ja Vernunft tõlkevastetena kõigis filosoofilistes kontekstides. Nad ei arvesta täiel määral ka sõnade "aru" ja "mõistus" seost teiste eesti keele sõnadega. Aru on eesti keeles seotud arutlemisega ja mõistus on seotud mõistmisega. Selle valguses ei pruugi  "aru" ka mitte Kanti termini Verstand vastena olla õigustatud, sest Verstand on seotud meeleandmete automaatse korrastamisega tunnetusvõime jaoks, st inimesele mõistetavaks tegemisega. Kanti Verstand ei arutle, vaid rakendub iseenesest. Sestap on see pigem lähedane eesti keele "mõistusele". Väärib rõhutamist, et ka vastavat verbi verstehen tõlgitakse sageli sõnaga "mõistma". Vernunft tähendab saksa keeles aga kõige üldisemat mõtlemise võimet, mis haarab endasse kõikvõimalikud alamvormid. Kantil on võime, mille abil tunnetusvõimeid arutlevalt liigendatakse -- ning on ainult perifeerselt seotud mõistmise kui sellisega hermeneutilises mõttes. Kanti jaoks oli inimese kui mõistusolendi puhul oluline tema suutlikkus otsustuste vahendusel arutleda ning neid teadmistena formuleerida. Eesti 'mõistus' ja 'mõistmine' on aga seotud teadvusel olemise, märkamise ja mäletamisega, mis Kanti intensioonidele tegelikult ei sobi. Antiikfilosoofias puudub aru ja mõistuse selge eristamine ja pole ka täpselt arusaadav, milles peaks see seisnema. Platon eristab oma Riigi seitsmendas raamatus dianoia nous-ist kui mõtlemise, mis liigub eeldustelt järeldustele ja tagasi, viimane aga püüab jõuda eeldamatu aluseni, mis pole millestki tuletatav või järeldatav. Samas pole Platoni eristus terminoloogiline, kuna ta kasutab neid sõnu juba seitsmenda raamatu lõpus natuke teisiti. Teadmist käsitlevas dialoogis Theaitetos ei kasuta ta olulistes määratlustes nous-i üldse. Logos on seevastu seotud pigem arutlemisega, kuigi ka seda sõna kasutatakse 'mõistuse' tähenduses.
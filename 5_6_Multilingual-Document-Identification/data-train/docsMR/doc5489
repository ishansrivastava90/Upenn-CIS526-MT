Opera poetică eminesciană are o zonă antumă, a poemelor publicate în timpul vieţii marelui poet, şi o alta postumă, a poemelor publicate după moartea sa. Dacă privim '''opera poetică a lui romantică, sau romantică târzie. Activitatea literară a lui Eminescu se întinde pe ceva mai mult decât zece ani. Eminescu este un poet român tradiţional, absorbind toate elementele literaturii antecedente. Toate temele lui decurg din tradiţia românească, în timp ce înrâuririle străine aduc numai nuanţe şi detalii. Este evidentă, deci, pentru oricine s-a apropiat de un poet de mărimea lui Eminescu, necesitatea sublinierii deosebirilor, de exemplu faţă de Leopardi, menită să alunge echivocul dat de un amalgam de tipare şi teme, care se deduce în mod greşit din faptul că poetul este contemporan acelei generaţii romantice. Eminescu, care a compus ode în metru antic şi a evocat pasărea Phoenix şi pe Artemis, e departe de a fi realizat sforţările spre clasicitate pe care le făceau romanticii. Dacă în încercările juvenile mai apăreau construcţii în ruină sau piscuri de cremene cu înfăţişare de pagodă, în versurile de maturitate apele liricei eminesciene sunt suprafeţele lacustre informe, străine de ochiul plastic al artistului. Peisajul preferat al lui Eminescu este pădurea, dar nu ca idilă, ci ca trecere în cosmos, în lumea stelelor. Natura este liniştită, ea şopteşte, murmură, apele plâng, izvoarele tremură peste pietre. Vraja sonoră a versurilor se obţine prin repetiţii În această direcţie specifică, Mai am un singur dor este mai mult decât o declaraţie poetică, fiind un crez ontologic, totul concentrat în optativul iniţial, "să mă lăsaţi să mor". Ca şi în Mioriţa, propria anulare a eului postulează pătrunderea acestuia în realitatea naturală, în universul vegetal, mineral şi animal, vis evocat în mod sublim şi în basmul filozofic al Luceafărului. O asemenea intuiţie se ascunde în vocaţia stingerii la Eminescu, care-l leagă de anumite prezenţe în realitatea înconjurătoare, prima fiind aceea a teiului care devine sălaşul lui poetic, ba chiar sfânt, tei care cu freamătul ramurilor sale, cu ploaia de flori, este mereu cel care oficiază ritul de auto-înmormântare pe care poetul îl înscenează. Teiul este deci sacru, de o sfinţenie care-i oferă prilejul de a fi un mijloc de apropiere de adevăr. Teiul este un arbore al somnului, arborele morţii. Pădurile de flori, în care  fiecare floare e ca un arbore, iar crinul ca o urnă, "florăria de giganţi", constituiesc un arhanghelism muzical cu linii prelungi şi transparente, în care întâlnim o încetinire paradisiacă a mişcărilor de stil dantesc. În ceea ce priveşte istoria, ea nu este prezentă în opera lui Eminescu ca sursă de inspiraţie primară, întrucât lui Eminescu îi lipseşte credinţa în devenire, înţeleasă ca manifestare a unui principiu logic, sub a cărui egidă să se desfăşoare nestingherit drumul către perfecţiune al speciei umane. Acolo unde tematica istorică este prezentă, ca în cazul Scrisorii a III-a, apare ca o presupunere a unei integrităţi morale a oamenilor din vremurile trecute. Ideea poetică stăruitoare este stagnarea timpului. Scrisoarea a III-a trăieşte dintr-o indignare furioasă, cu lirism maxim, întors de la extatic la grandios. Nu se poate trece cu uşurinţă peste problema fonetismelor moldoveneşti. Astăzi însă ştie oricine că Eminescu este tot atât al Moldovei cât şi al întregului pământ românesc şi al lumii întregi. Nu putem modifica limba lui Eminescu, aşa cum n-o modificăm nici pe-a lui Neculce, a lui Creangă ori a lui Sadoveanu, pitorescul lor reprezintă o etapă din istoria limbii române. Poezia lui Eminescu este cu mult prea complexă pentru a fi limitată la tiparele acestui articol. E mult mai profitabil a interpreta textele eminesciene nu ca fiind operă de final a unei perioade virtual încheiate în anii maturităţii sale, ci ca o creaţie care păşeşte pe drumul poeziei viitoare, ba chiar al poeziei iminente.

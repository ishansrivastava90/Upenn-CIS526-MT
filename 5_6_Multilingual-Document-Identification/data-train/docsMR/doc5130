עקרונית, כל בנק בישראל קובע את ריבית הפריים עבור עצמו. למרות זאת, בשנים האחרונות התייצבה ריבית הפריים במרבית הבנקים על 1.5% מעל ריבית בנק ישראל המוצהרת. לפיכך, ריבית הפריים משתנה, בדרך כלל, כאשר בנק ישראל משנה את הריבית, בהתאם למדיניותו המוניטרית. בעוד ריבית בנק ישראל מיוחסת כריבית אינדיקטיבית לריבית הבסיסית במשק ברמות המאקרו, כלומר הריבית להלוואות של הבנקים מבנק ישראל או בינם לבין עצמם, הרי שריבית הפריים מיוחסת כריבית אינדיקטיבית לריבית הבסיסית במשק ברמת המיקרו, כלומר הריבית ממנה נגזרת הריבית בה הבנקים מלווים ללקוחותיהם או משלמים ריבית ללקוחותיהם. ריבית בנק ישראל המוצהרת, הינה אמצע המרווח שבין הריבית שגובה בנק ישראל על הכספים שהוא מלווה לבנקים לבין הריבית שהוא משלם על פקדונות הבנקים בבנק ישראל. רבית הפריים מושפעת משני קצות המרווח האמור. הקצה התחתון של המרווח, דהיינו הריבית שבנק ישראל משלם על פקדונות, משקף את עלות הכסף בהלוואות חסרות סיכון. וממנה נגזרת התוספת שהבנק גובה בהלואות לגורמים פרטיים. הקצה העליון משפיע אף הוא על רבית הפריים,שכן לעתים הבנק נאלץ להזדקק לנזילות מהבנק המרכזי, ועליו להביא בחשבון את עלות גיוס ההון מבנק ישראל. בדרך כלל לא ילווה הבנק כסף ללקוחותיו בריבית הפריים, אלא יוסיף עליה תוספת סיכון ששיעורה משתנה לפי נתוני הלווה ומשקף את הסיכון בעסקה כתלות בביטחונות המוצעים מצד הלקוח הלווה. למרות האמור, ייתכנו הלוואות בריבית נמוכה מריבית הפריים. לדוגמה, משכנתאות לדיור, מהסוג הצמוד לריבית הפריים, נושאות בדרך כלל ריבית נמוכה מריבית הפריים. זאת עקב עלות הון נמוכה יחסית, הנובעת משיעור הלימות הון נמוכה. כאשר לקוח הבנק מצפה שהריבית במשק תעלה, יעדיף פקדונות עם ריבית על בסיס הפריים והלוואות בריבית קבועה. בעת תקופה של ירידות ריבית, יעדיף פקדונות בריבית קבועה והלוואות בריבית משתנה.

حزب جمهوری اسلامی تشکلی سیاسی بود که اکثر روحانیون و مقامهای بلندپایه نظام اسلامی از جمله محمد بهشتی، علی خامنه ای، موسوی اردبیلی، هاشمی رفسنجانی، میرحسین موسوی و محمدجواد باهنر در آن عضویت داشتند و در اوایل دهه ۱۳۶۰ ارکان قدرت در نظام جمهوری اسلامی را تحت کنترل خود در آوردند. با منحل شدن این حزب در سال ۱۳۶۶ به دلیل اختلافات داخلی و به دستور آیت‌الله خمینی، ارگان آن یعنی روزنامه جمهوری اسلامی به انتشار خود تحت سرپرستی مسیح مهاجری و با مدیرمسئولی علی خامنه‌ای، رئیس جمهور وقت ادامه داد. مفسران، شناسنامه رسمی روزنامه جمهوری اسلامی و بی پروایی گردانندگان آن را، حمل بر این میدانستند که این روزنامه سخنگوی غیررسمی متنفذترین نهادهای حاکم بر ایران است. به طوریکه توزیع شمارگان اندک این روزنامه در دوایر دولتی و نهادهای انقلابی و اینکه مسئولان روزنامه خود را تنها مفسر ارزشها و اصول ناب انقلاب ۵۷ معرفی می کردند، به تصور فوق دامن میزد. روزنامه جمهوری اسلامی که تا قبل از سال ۷۶ و پیروزی محمد خاتمی در انتخابات و جنبش اصلاح طلبی، بر مواضع مستقل خود از چپ و راست تاکید داشت، پس از آن به‌خاطر دفاع از مواضع اصول گرایان به طرق مختلف با جریان اصول گرایی همراه شد و حتی ستون «جهت اطلاع» که در صفحه دوم این روزنامه چاپ می شد به یکی از پر خواننده ترین بخش های مطبوعات ایران تبدیل شد. اکنون روزنامه جمهوری اسلامی را مدافع سرسخت نظریات هاشمی رفسنجانی رئیس فعلی مجلس خبرگان رهبری و مجمع تشخیص مصلحت نظام و نزدیک به او میدانند، هرچند مفسران معتقدند تصویری که این روزنامه از رفسنجانی ترسیم می کند تندروانه تر از خط مشی واقعی وی است. روزنامه جمهوری اسلامی در حوزه سیاست خارجی و همچنین سیاستهای فرهنگی و اجتماعی جمهوری اسلامی مواضع تند و سرسختانه‌ای دارد با اینحال این رسانه در دوران ریاست جمهوری محمود احمدی‌نژاد منتقد دولت او بوده است.
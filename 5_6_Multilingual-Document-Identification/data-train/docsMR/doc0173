På femtitallet ble denne funksjonen utført av artist- og repertoarlederne. En av de mest berømt artist- og repertoarledere var musikeren og komponisten Mitch Miller hos Columbia Records. Fram til 1960-tallet var de fleste produsenter og artist- og repertoarledere lønnede ansatte hos de store plateselskapene, og de fleste innspillinger ble gjort i studioer disse selskapene eide og drev, slik som EMIs berømte Abbey Road Studios i London. Omkring midten av femtitallet dukket en ny kategori opp, nemlig de uavhengige plateprodusentene. Blant de mest berømte tidlige uavhengige produsentene er den velkjente låtskriver- og produsentduoen Leiber & Stoller, Wall of Sound-skaperen Phil Spector og den britiske studiopioneren Joe Meek. Denne forandringen ble mulig mye på grunn av introduksjonen av «high-fidelity» femtitallet, noe som på dramatisk vis endret prosessene og de økonomiske rammene for musikkinnspillinger. Magnetbånd muliggjorde etableringen av uavhengige innspillingsstudioer i større innspillingssentre slik som London, Los Angeles og New York. I motsetning til de gamle studioene til plateselskapene, som fungerte som innesluttede enheter, kunne disse nye studioene bli leid på timebasis av hvem som helst som hadde råd til det. De største og beste kommersielle innspillingsstudioene ble gjerne startet og ledet av dyktige innspillingsteknikere. De ble konstruert med stor omhu for å skape optimale innspillingsforhold, og var utstyrt med det siste og beste av opptaksutstyr og toppkvalitets mikrofoner, og i tillegg elektronisk forsterkerutstyr og musikkinstrumenter. De ypperste studioene slik som Olympic Studios i London eller United Western Recorders i Los Angeles ble raskt blant de mest etterspurte innspillingslokalene i verden, og begge disse studioene ble til veritable «hitfabrikker» som produserte mange av de mest suksessrike pop-innspillingene i siste halvdel av det 20. århundre. Mange suksessrike plateartister har innsett potensialet for å skape innspillinger som matchet deres musikalske visjoner og har fått fullverdige produsentkarrierer i tillegg. Eksempler er Nile Rodgers, Jeff Lynne, Brian Wilson og Brian Eno. Enkelte produsenter ble også i realiteten innspillingsartister selv, der de ofte skapte innspillinger sammen med anonyme studiomusikere og utga platene under psevdonym. Eksempler på dette fenomenet inkluderer innspillingene til de fiktive gruppene The Archies og Josie & The Pussycats, som var produsert av henholdsvis Don Kirshner og Danny Jansen, som hadde fått i oppdrag av TV-produksjonsselskaper å produsere disse platene for å markedsføre animerte barne-TV-serier av samme navn.
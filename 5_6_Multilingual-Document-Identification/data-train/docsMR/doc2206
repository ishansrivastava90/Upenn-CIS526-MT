در به دام افتادن اعضای حزب توده در اصفهان در سال ۱۳۳۷، و نیز شبکه کوچکی که در سال ۴۲ می‌خواست عده ای را از طريق مرز شمالی به شوروی بفرستد، عباس شهرياری نقش بارزی داشت.  او سال بعد برای علی خاوری، حکمت جو، معتمديان و عمارلو در شهر هشتپر آستارا دام گذاشت و همه به اسارت در آمدند. عامل لو دادن آنها فقط عباس شهرياری بود. اما به جای شک به او، به خودشان! و به معتمديان ِ مشکوک شدند. از اين عده پرويز حکمت جو در سال ۵۳ زير شکنجه های ساواک جان داد. تشکيلات تهران عملاً يک اداره از ساواک بود اما رهبری حزب توده در خارج تبلیغ می‌کرد که توانسته در سايه پنهانکاری، يک تشکيلات حزبی در حال گسترش بوجود آورد. بعد از کشف چاپخانه تشکيلات، شهریاری مدعی شد از زیر زمین هم که باشد چاپخانه پیدا می‌کنیم! بعد ساواک اعلامیه ها را در چاپخانه های خودش چاپ کرد. هدف ساواک این بود که با کمک شهریاری، سرنخ های تازه ای بدست آورد. بیژن جزنی، حسن ضیا ظریفی، مشعوف کلانتری، زرار زاهدیان، عزیز سرمدی، عباس سورکی، احمد جلیل افشار، محمد چوپانزاده، قاسم رشیدی، سیروس شهرزاد، محمد کیانزاد، مجید احسن، کوروش و کیومرث ایزدی و... همه به تور ساواک ‌افتادند. پس از دستگيری بيژن جزنی، تعدادی از فدائيان تصميم گرفتند به منظور کسب تجربه و ارتباط با جنبش فلسطين از ايران خارج شوند. علی رغم اينکه چند نفر به شدت مخالف بودند کسی برای اين منظور با عباس شهرياری تماس بگيرد، آنچه نبايد بشود، روی داد. سعيد کلانتری و چوپانزاده هم توسط شهرياری در دام ساواک افتادند و در مرز دستگير شدند. نورالدين کيانوری در صفحه ۴۵۱ کتاب خاطراتش می‌نويسد «... يکی از افراد ساواک از طريق شوروی به ديدار دکتر رادمنش آمد و از قول عباس شهرياری اين مسئله را مطرح کرد که در ايران وضع انقلابی حکمفرما است ولی رهبری حزب در داخل کشور پس از دستگيری خاوری و حکمت جو... بسيارضعيف شده و لازم است که هرچه زودتر چند تن از رفقا به ايران بيايند. پيشنهاد ما اين است که کيانوری، منوچهر بهزادی و آشوت شهبازيان به داخل بيايند. در اين زمان ساواک طرح ربودن دکتر رادمنش به ايران را هم می‌چيد. می‌خواستند دکتر رادمنش را به مرز قصر شيرين بکشانند و سپس وی را بيهوش کنند و به ايران ببرند اما اجرای طرح درست با روز وقوع کودتا در عراق مصادف شد که حزب کمونيست عراق مخفی شد و دکتر رادمنش نيز در خانه يک هوادار حزب کمونيست عراق پنهان شد.» ... حميد اشرف، شهرياری را با چهره اصلی اش می‌شناخت و گويا به شکل تصادفی به او بر می‌خورد. يک روز در تاکسی بوده و شهرياری هم سوار آن تاکسی می‌شود و جلو می‌نشنيد. در محلی که شهرياری پياده می‌شود حميد اشرف او را تعقيب مي‌کند و محل زندگيش مشخص مي‌شود. چریکها مجازات وی را با عنوان «عمليات خسرو روزبه» به اطلاع مردم ايران رساندند. ... گذشته، چراغ راه آینده است، چاپ بیژن نیک بین، تهران ۱۳۶۲ ش کريستين دلانوا، ساواک، ترجمه عبدالحسين نيک گهر، طرح نو، چاپ اول، ۱۳۷۱ خاطرات صفرخان / سی و دو سال مقاومت در زندانهای شاه/ در گفتگو با علی اشرف درویشیان اسكندرى ايرج، خاطرات سياسى، به كوشش على ده‌باشى، تهران، انتشارات علمى، چاپ اول ۱۳۶۸ بهروز مازيار، شورشيان آرمانخواه ناكامى چپ در ايران، ترجمه مهدى پرتوى، تهران، نشر ققنوس، چاپ دهم ۱۳۸۶ چریک های فدایی خلق / جلد اول / از نخستین کنش ها تا بهمن سال ۱۳۵۷ / محمود نادری / موسسه مطالعات و پژوهشهای سیاسی نشریه نبرد خلق شماره ششم- اردیبهشت ۱۳۵۴ اعدام انقلابی عباس شهریاری۱۶۷ صفحه قطع جیبی جزوه اعدام انقلابی عباس شهریاری، سازمان چریکهای فدایی خلق ایران، ۱۳۵۴
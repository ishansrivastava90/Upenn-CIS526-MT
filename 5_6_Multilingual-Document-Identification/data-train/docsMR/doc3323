Imagine არის ჯონ ლენონის მეორე სტუდიური სოლო-ალბომი, რომელიც ითვლება მუსიკოსის შემოქმედების პიკად. სასათაურო "Imagine" იქცა ლენონის ყველაზე ცნობილ სიმღერად, რომელიც მშვიდობის ერთგვარ ჰიმნად ითვლება. ასევე ძალიან პოპულარული გახდა "Jealous Guy", ჰარმონიული ბალადა. ეს უკანასკნელი სინამდვილეში დაიწერა ინდოეთში 1968 წელს. ორი კომპოზიცია, "Oh My Love" და "How?" დაიწერა სპეციალური თერაპიის სეანსების გავლენით და საკმაოდ პირადულ ხასიათს ატარებს. ლენონმა ასევე ხაზი გაუსვა თავის როკ ენ როლურ ფესვებს სიმღერებით "Crippled Inside" და "It's So Hard." "Gimme Some Truth", რომელიც ჯერ კიდევ ალბომის Let it be დროის იწერებოდა, ამ დისკზე ახალი ტექსტით ჩნდება. პოლიტიკურ ელფერს ატარებს "I Don't Wanna Be a Soldier" ალბომის ჩაწერაში ასევე მონაწილეობდა ჯორჯ ჰარისონი, მისი წვლილიდან განსაკუთრებით აღსანიშნავია სიმღერა "How Do You Sleep?", რომელშიც ლენონი აკრიტიკებს ყოფილი კოლეგის, პოლ მაკარტნის პიროვნებას. წლების შემდეგ ლენონმა აღნიშნა, რომ ეს კომპოზიცია უფრო მეტად საკუთარი თავის კრიტიკა იყო. ალბომის პირველ გამოცემებს თან ახლდა საფოსტო ბარათი, რომელზეც ჯონი დგას ღორთან ერთად - ეს იყო პაროდია მაკარტნის ალბომის Ram ყდაზე. შემდგომ გამოცემებში, განსაკუთრებით კი, კომპაქტ დისკებში ეს ბარათი ამოღებული იქნა და თან ახლდა თავად ალბომის ბუკლეტებს.
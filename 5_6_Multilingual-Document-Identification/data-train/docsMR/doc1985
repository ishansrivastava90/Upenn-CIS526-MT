Søerne fungerer i dag som rekreativt område for københavnerne, der gerne spadserer eller løber om dem. Turen rundt om alle søer er 6,350 km. Sankt Jørgens Sø er 4-5 meter dyb med skrå sider. De to øvrige søer er ca. 2,5 meter dybe med lodrette granitkanter. I Sortedams Sø er anlagt to små øer – Fiskeøen og Fugleøen, der fungerer som yngleplads for fugle. Fugleøen blev i oktober 1967 berømt, da den blev “befriet” af en gruppe aktivister, der udråbte øen som en selvstændig stat. Søerne får deres vand via de rørlagte åer, Åboulevarden og ender i Peblinge Sø ved Østre Anlæg og på Kastellet samt ud i Øresund. Vandets opholdstid i Søerne er ca. 1 år. For at forbedre vandkvaliteten i søen i Ørstedsparken er der i 1994 skabt en underjordisk forbindelse til Peblinge Sø, således at vandet kan bringes til at cirkulere mellem de to søer. Det sker især i vinterhalvåret. Efter Københavns belejring i 1523 ønskede man at udvide voldgravene for at styrke byens befæstning. Dæmningen ved Peblinge Sø blev forhøjet, og en ny dæmning - Sortedam - blev anlagt, hvorved Sortedams Sø blev dannet. I begyndelsen af 1600-tallet opstod også Sankt Jørgens Sø som følge af yderligere opstemninger. Herved kunne voldgravene mellem voldene og søerne oversvømmes i tilfælde af angreb. Udover at være en del af byens forsvarsværk indgik Peblinge og Sortedams Søer også i byens vandforsyning. I årene 1705–1727 foretog man oprensninger af de to søer. De blev gravet dybere, og kanterne blev rettet til, så de fik deres nuværende form. I midten af 1800-tallet blev Peblinge og Sortedams Søer opgivet som vandreservoirer pga. dårlig vandkvalitet. I stedet tog man Sankt Jørgens Sø i brug, der i den forbindelse blev gravet ud til den form, den har i dag. Sankt Jørgens Sø havde en central rolle i Københavns vandforsyning frem til 2. verdenskrig og fungerede som reservereservoir frem til 1959. Den første Fredensbro blev anlagt over Sortedams Sø 1878 som en smal træbro. Den nuværende Fredensbro, der er en bred dæmning, som adskiller søens to bassiner, blev anlagt i 1976–1977. De lodrette sider af granit omkring Peblinge Sø og Sortedams Sø stammer fra 1929, hvor også gangstierne rundt om søerne blev anlagt. I 1960'erne blev det foreslået at inddrage store dele af søerne til en firesporet omfartsvej, Søringen, men projektet blev ikke til noget. Tværtimod blev Søerne fredet i 1966. Ordet pebling i Peblinge Sø betyder elev på en latinskole. Sankt Jørgens Sø har sit navn fra et spedalskhedshospital, Sankt Jørgens Gården, der fra 1261 eller tidligere og frem til 1524 har ligget i nærheden af den nuværende sø. Sankt Jørgen er det danske navn for Sankt Georg, der blandt mange andre egenskaber er skytspatron/skytshelgen for de spedalske. Tilsvarende Sankt Jørgens Gårde eller Sankt Jørgens Hospitaler fandtes udenfor mange danske og nordiske byer. Sankt Jørgens Sø har fra "gammel tid" af en dæmning været opdelt to dele/bassiner. Kampmannsgade blev i 1933 fuldført hen over dæmningen, men vejstrækningen mellem de to dele af søen blev i mange år efter stadig kaldt Dæmningen.
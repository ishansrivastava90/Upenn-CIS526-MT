LabVIEW е графичната програмна среда на програмен език се нарича G. Разработен е през 1986 за компютри от типа Apple Macintosh, но с развитието на графичните операционни системи за PC е придобил много по-голяма популярност при тази отворена платформа. LabVIEW се използва за извличане на данни, управление на инструменти и индустриална автоматизация върху множество платформи, включително Microsoft Windows, GNU/Linux, Solaris и MacOS. G е програмен език базиран на потоци от данни. За разлика от традиционните езици, работата на програмата не се определя от последователното изпълнение на инструкции. Вместо това изпълнението започва, когато всички входни данни за даден модул са налични. Тъй като това може да се случи за няколко модула едновременно, G е по природа приспособен за паралелно изпълнение. Многопроцесорните системи, многоядрените и многонишковите процесори, които напоследък навлизат и в по-ниските ценови сегменти, автоматично се възползват от вградения разпределител на задачите. Той мултиплексира множество ОС-нишки към модулите, готови за изпълнение. Както при всяка друга система за паралелно програмиране недостатъкът на LabVIEW се състои в това, че съществуват предпоставки за състезание на сигналите/резултатите. Също така последователността на изпълнение е по-трудно да бъде обхваната и обмислена за разлика от традиционните последователно-изпълняващи езици като C, Visual Basic и др. Основното предимство на LabVIEW спрямо другите среди за разработка е богатата поддръжка на инструментална техника. Достъпни или дори включени в основния пакет са драйвери и абстракционни слоеве за множество видове инструменти и шини. Те представляват лесни за използване графични модули. Абстракционните слоеве предоставят изолация между конкретната хардуерна реализация и софтуерното решение. Без тези предоставени софтуерни драйвери и интерфейси това би струвало неимоверно много време и усилия. Една от целевите групи на National Instruments са хората с малко или никакъв опит в програмирането, които ще могат да пишат програми и да внедряват тестващи системи за по-малко време в сравнение с обикновените или конкурентните продукти. Като основен конкурент за контрол на измервателна техника и инструменти може да се приеме Agilent VEE. Алтернативна драйверна библиотека за GNU/Linux е Comedi.
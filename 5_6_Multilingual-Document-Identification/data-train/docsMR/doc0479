Julius lõpetas 1909. aastal Sipe ministeeriumikooli. 1910. aastal astus ta Tartu Õpetajate Seminari ning neli aastat hiljem sai temast koolmeister Kambja kihelkonnakoolis. Kuperjanov oli tunnustatud autoriteet – sõdurid alistusid ainsa viipe peale tema tahtele ning järgnesid talle tihedamagi kuulirahe alla. Vapruse eest lahingutes austerlaste vastu autasustati Kuperjanovit seitsmel korral aumärkidega. Teda autasustati Georgi risti IV järguga. Ta oli esitatud kapteni aukraadi ning uute vene ja liitlaste autasude saamiseks, kuid alanud revolutsiooni tõttu jäid need tal saamata. enamlikud meeleolud ja Kuperjanovil, kui pataljoniülema abil, tuli maksma panna kogu oma energia, et saavutada pataljoni sõdurite hulgas suur populaarsus. Teda kuulati meelsamini, kui enamlikke kihutuskõnelejaid. Enamlastest komissarid saatsid Petrogradi telegramme palvega – aetagu see kontrrevolutsiooniline pataljon laiali. Saksa vägede lahkudes pidid otsekohe asuma võimu üle võtma. Läks mööda raske Saksa surve aeg. Tuli sõda enamlastega. Leitnant Julius Kuperjanov nimetati Tartu Maakonna Kaitseliidu ülemaks. J.Kuperjanov organiseeris kaitseliitlastega valveteenistuse Peipsi rannikul ja  üritas väikesearvuliste salgakeste abil pidurdada Punaarmee pealetungi tempot. Jõud olid siiski liialt ebavõrsed. Meie vägi ja Vene "valgekaart" olid siis alles korraldamata ja ei jõudnud "punaste" ülekaalukatele jõududele vastu panna. Kuperjanov pidas Tartu lähistel 2. Jalaväepolgu ja osa maakonna Kaitseliidu meestega kauemat aega vaenlase pealetungimise kinni. Kuid Vene "valgekaardi" teguviis Võru maanteel sundis meie vägesid 20. detsembri öösel vastu 21. detsembrit 1918. aastal Tartust lahkuma. See ei olnudki õieti vägi, vaid käputäis kaitseliitlasi, nendest suurem osa Treffneri gümnaasiumi- ning Kommertskooli kasvandikud ja 2. Jalaväepolgu jäänused. Kuperjanov jäi 17-ne treffneristi ja kaitseliitlasega Puurmanni mõisa peatuma. Siin korraldas ta oma väesalka, muretses sõjavarustust ja mobiliseeris mehi. 1918. aastal Jõululaupäeval pandi Puurmani mõisas alus Tartumaa partisanide pataljonile, millest kujunes üks kuulsusrikkamaid vabatahtlikest koosnevaid löögiüksusi Vabadussõjas. Aasta lõpp kulus veel organiseerimistöödeks, uue aasta esimestel päevadel aga alustati lahingutegevust. Kuperjanovlaste hulljulged reidid ja kallaletungid ulatusid kuni 40 km sügavusele vastase tagalasse, vahel koguni Tartuni välja tungides, tekitati punaväelaste hulgas segadust ja äratati elanikkonna lootust. "Kuperjanovi kuradid" olid enamlaste juures väga kardetud. Samas oli hulljulgusel ka raske hind - 2 nädalase võitluse jooksul langes rivist välja ligi pool isikkoosseisust. Tartu vabastamisel Rahvaväe üldpealetungi käigus oli Kuperjanovi salk esimene, kes 14. jaanuaril 1919 koos soomusrongidega linna sisse tungis. Siit tungiti soomusrongide toetusel Elva, Rõngu, Puka ja Sangaste suunal edasi ning jõuti ägedaid lahinguid lüües 30. jaanuaril 1919 Valga külje alla välja. Koos oberst Kalmi "Pohjan poegadega" pidid meie väed Valgale kahest küljest kallale tungima. Soomusrongid ei saanud selles operatsioonis osaleda, kuna Sangaste raudteesild punaste poolt õhku oli lastud. Kuperjanovi partisanid olid aga Tartust saadik alaliselt võitlustes olnud, sellepärast olid nad oberst Kalmi poolt reservi määratud. Kui Kuperjanov sellest teada sai, palus ta, et see käsk tagasi võetaks, mis ka sündis. Enamlased olid oma väed Paju mõisa juurde koondanud otsustasid siin viimast lahingut pidada. Paju mõis, mis väiksel kõrgustikul seisab, pakkus neile oma vanaaegsete paksude müüridega head kaitset. Ka 1,5 kilomeetri kaugusel asetsev raudtee võimaldas enamlaste soomusrongidel vabalt opereerida ja meie väeosasid kahurite shrapnelli ja kuulipritsi tulega üle külvata. Soovides olla Valga vabastajate esiridades, alustas J.Kuperjanov 31. jaanuaril 1919 oma meestega tormijooksu üle lageda lumise välja valitseval kõrgendikul asuva Paju mõisa peale. Kuperjanov ise tormas, nagu ikka, oma meeste ees, mauser käes. Püüdes vastase marutules maha heitnud ahelikku uuesti rünnakule viia, sai J.Kuperjanov haavata - kuul tungis pahemast käest läbi külje sisse ning haavas kopsu ja neeru. Kuperjanoviga ühes sai haavata ka tema adjutant alamleitnant Piip, kes hiljem 1919. aastal suvel Pihkva frondil surma sai. Vahvale pataljoniülemale sai saatuslikuks Eesti oludesse sobimatu taktika ja juhtimisstiil, mis nõudis vastase purustamist igas olukorras ja iga hinna eest otserünnakuga, juht lahingut juhtimas ahelike ees... Leitnant Julius Kuperjanovi ärasaatmine leidis aset "Vanemuise" kontserdisaalis, kuhu olid kogunenud Lõuna-Eesti paljude seltside esindajad. Järelehüüetega esinesid lõunarinde juhataja kindral Paul-Martin Wetzer ning Tartu ja Valga linna delegaadid. Ülemjuhataja Johan Laidoner avaldas Tartumaa partisanide pataljonile kaastunnet ülema langemise puhul ja algatas väeosa ümbernimetamise Kuperjanovi pataljoniks. Maeti 6. veeebruaril 1919 Tartusse Raadi kalmistule. Nõukogude okupatsiooni aastail kujunes tema hauamonument, mille autoriks oli Eesti üks parimaid skulptoreid Jaan Koort, Raadi kalmistul Tartu üliõpilaste ja koolinoorte jaoks oma laadi Mekaks - küünalde süütamisega ametlikult unustatud haual demonstreeriti oma vastuseisu okupatsioonile ja iseseisvuspüüete kestvust.
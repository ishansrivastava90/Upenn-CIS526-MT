Емблема на обществото бил единственият по рода си вид щитове от бизонова кожа, кръгли "като слънцето" и оцветени в червено. Въпреки обичайната практика в равнините кожата за щит да се взема от гърбицата на бизона, тези щитове се правели от кожата на задницата с оставена опашка. По време на война някои магически средства, подсказани от видения, се прикачвали към него и всеки път, когато воинът го размахвал, намирайки се във вражеско обкръжение, той вярвал, че противниковите стрели няма да улучат нито него, нито щита. Смята се, че всички щитове на шайените имат корени в това общество, тъй като щитът бил даден от Великия Пророк най-напред на тях. Всеки воин от Червените Щитове носел червен щит и копие. Обществото също така имало две специални прави копия, украсени с гарванови пера. Когато обществото изпълнявало функциите на полиция, тези копия се забивали под ъгъл в земята, показвайки посоката, в която щял да се движи лагерът. Всеки път, когато воините от това общество се събирали за танц или военен съвет, те се обличали еднакво. На главата си носели шапки от бизонов скалп с рога, като кожата и рогата били от двегодишен бизон. Ако воинът имал отбелязани ку, рогата винаги се оцветявали в ярко червен цвят, а тялото на воините се боядисвало на червено-бели или само бели ивици по цялото тяло. Копието на обществото на Червените Щитове било право, дълго ок. 8 фута и първоначално било с каменен връх, а по-късно с купен стоманен. Цялото копие също било боядисано червено. Носенето на бизонов накит за глава с рога и щит с опашка било причина да ги наричат с общоприетото име "воини-бизони". Около кръста си танцьорите от обществото на Червените Щитове носели широк кожен пояс или поличка подобно на други общества от равнините. Той бил украсен с бодли от дикобраз и бизонови рудиментни копитца, прикрепени така, че да издават висок звук по време на танца. По долния край на пояса имало дълги ресни от еленова кожа, отделни лентички от които висели под коленете. Както и всичко друго, поясът също бил червен. В съответствие с наставленията на Великия Пророк рогът във форма на змия бил даден на шайените за примамване и викане на бизоновите стада, лосовете и елените, за да се приближат към лагера. За да направят това още по-ефикасно, воините се събирали, дъвчели магически растения, които били използвани във всички церемонии на Свещените Стрели, а после ги изплювали върху лосовите рога. Пазителят държал "змията" за опашката и движел пищялната кост по гърба й към себе си, като движението ставало от главата към опашката. След като той извършел това движение четири пъти, бизоните и елените неизбежно се омагьосвали и се приближавали към него. Всички елени и антилопи, на които се въздействало по този начин били убивани, месото и кожите се вземали, а рудиментните копитца се предавали на членовете на обществото за изработване на дрънкалки. Освен дрънкалките, копията, лъковете и стрелите, членовете на обществото на Дрънкалките от копита изработвали сами и дрехите си. По време на танците си те носели копията си в едната ръка, държали тялото си изправено и подскачайки нагоре-надолу, през цялото време пеели и дрънкали с дрънкалките си. За да отпразнуват четиридневния си танц, Койотите издигали шатрата си или в центъра, или пред лагерния кръг, след което се определяло място и кожата се поставяла вътре в шатрата, така че главата да е обърната към входа. Военният вожд с помощниците си сядали непосредствено зад кожата. Когато всички седнели, свещената койотска кожа се разстилала пред вожда на обществото и помощниците му, намиращи се в кръга на събралите се. Понякога четирите сестри сядали на кожата пред вождовете. Четирима воини-Койоти носели копия с боядисана в черно дървена част, които били ок. 1,5 дюйма в диаметър. Те били огънати и между краищата им била опъната тетива, така че когато била поставена, тя придавала на копието вид на огромен лък. Няколко вида пера се окачвали на определен интервал по дължината на лъка-копие, а на единия край имало острие, за да е по-универсално оръжието. Всички други членове носели прави копия и обикновени лъкове със стрели. Преданията на шайените съобщават, че воините на това общество понякога носели косата си по средата на гребен, за да подчертаят дългия си скалпов кичур, като главата от двете страни се остригвала напълно. Членовете на от другите общества носели косите си дълги. За да използват дрънкалките Воините-Кучета ги хващали за главата с дясната ръка и ги клатели, отмервайки такта по време на песни и танци. Членовете на обществото носели по време на танци пояс, направен от четири кожи н скункс с глави, като две глави се срещали отпред, а две - отзад. Кожата била с козината навън, към нея се прикрепели ресни, а към тях - копита за да дрънкат. Мъжете-Кучета винаги носели лък и стрели. Когато танцували, косата им била разпусната и те постоянно надували свирките си, движейки се бързо напред в приведена поза, сгъвайки по ред всеки крак. Те носели гамаши изрисувани с хоризонтални черти, а горната част на тялото била гола и заедно с лицето боядисана в червен цвят. Обществото имало между 500 и 600 песни освен четирите свещени и същия брой военни. Емблема на обществото било кучето, което те смятали за свещено и го почитали като прародител на обществото. Напълно разбираемо е, че обществото се смятало за изтъкнато и специално, а цялото племе, както и съседните племена били осведомени за неговата важност. В стари времена това общество имало много заловени пленници. Факт е, че старите воини са твърдели, че по едно време 3/4 от цялата численост на шайените съставлявали пленници, приети в племето. Вероятно това е пресилено твърдение, но то подчертава достиженията в тази област. Обществото на Мъжете-Кучета било организирано в по-късен момент от шайенската история, след като другите общества вече били сформирани. То било основано от един младеж с определен авторитет, който бил "избран" за голямото си достойнство от Великия Пророк. Когато обществото на Мъжете-Кучета издигало своята шатра за четиридневни церемонии, те подновявали своите необикновени накити за глава, преразглеждали длъжностите на всички воини и ако един от четиримата носачи на пояс бил умрял или убит в битка, обществото го заменяло с друг. Когато другите военни общества издигали своите шатри, те били съгласни за се разположат в центъра на лагерния кръг, но Воините-Кучета можели да разположат шатрите си или в центъра на кръга или там където сами изберат. Съществена част от мястото трябвало да бъде наклонено на север дърво, към което те можели да привържат три свещени млади дървета, необходими за издигане шатрата на обществото. Неподвижното дърво се падало отзад, отвътре и сочело входа. Трите подвижни пръта винаги се окастряли и оглаждали, с изключение на върховете. За покритие служели бизонови кожи. Прътовете на Мъжете-Кучета винаги се отличавали от тези в шатрите на другите общества. Воините от обществото никога не се женели, а сестрите поставяли постелите си отделно от тези на воините. Храната на всеки воин се приготвяла отделно в къщи и се поднасяла индивидуално. Ако член на обществото се намирал на съвет с хора от други общества, то храната му въпреки това се поднасяла отделно. Точното съблюдаване на това изискване до най-малките подробности придавало на обществото на Опаките воини особен характер, отличаващ ги от членовете на другите общества - те били смятани за възвишени, чисти хора. В съответствие с това положение те съзерцавали и се наслаждавали на красотата на природата като на най-хубавото творение на Великата Медицина, който създал реките, хълмовете, планините, небето и облаците. Те били признати за философи сред своя народ.
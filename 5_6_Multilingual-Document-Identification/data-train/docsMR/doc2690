Antiufeev s-a înscris la Institutul de Aviaţie Civilă din Riga, însă a abandonat studiile în anul II. Şi-a satisfăcut stagiul militar obligatoriu într-o unitate militară sovietică din Estonia. În anul 1974 a absolvit cursurile Şcolii Superioare de Miliţie din oraşul Minsk. Revenit apoi la Riga, el s-a căsătorit şi s-a angajat în cadrul Miliţiei locale. După zece ani, avea gradul de căpitan şi fusese numit în funcţia de şef al secţiei urmărire penală în cadrul Miliţiei din oraşul Riga. Vladimir Antiufeev este căsătorit cu Galina Antiufeeva, deputat în Sovietul Suprem al Transnistriei şi preşedinte al Comisiei legislative şi au împreună o fiică. Deşi recunoaşte că R.S.S. Moldovenească era o formaţiune statală artificial creată, Antiufeev declară că "din punct de vedere istoric, Transnistria a fost rusească. Popoarele Transnistriei, care locuiesc pe străvechi pământuri slave, se orientează spre Răsărit şi nu-şi văd viitorul în afara Rusiei. Armata rusă a adus-o aici cu 200 de ani în urmă Suvorov şi niciodată, cu excepţia anilor de după revoluţie, ea de aici nu a ieşit." Ceea ce spune că l-a dezgustat era dorinţa autorităţilor RSS Moldoveneşti de a-i expulza pe ruşi. El susţine că nu ar fi împotriva creării unei confederaţii dintre Republica Moldova şi Transnistria, dar Chişinăul doreşte să se unească cu România şi doreşte să se integreze în NATO, lucru cu care cei de la Tiraspol nu sunt de acord. "Fără să fi reuşit o victorie militară asupra R.M.N., Moldova ne cheamă la reîntregire. Moldova este toată în datorii faţă de Occident, ea este gata de unire cu România, gata să intre în N.A.T.O. Unde ne cheamă pe noi? R.M.N. este de acord cu crearea uniunii a două state, în baza confederaţiei. În mare măsură, R.M.N. Moldovei nu-i trebuie, căci prea diferite sunt căile pe care merg republicile. Dar Occidentului Transnistria îi este extrem de necesară. Pentru ce? Scopul N.A.T.O. – de a rupe Rusia de la Balcani. Pentru aceasta sunt bune toate mijloacele.". Conform celor declarate de către Antiufeev, Transnistria are un rol strategic pentru Rusia, constituind o barieră în calea extinderii alianţei militare NATO. "Tiraspolul este amplasat geografic pe un important loc strategic şi acest loc este acel punct unde se întâlnesc două civilizaţii – slavă şi occidentală. În zilele noastre s-a cristalizat foarte clar poziţia diverselor forţe faţă de Transnistria. Pe de o parte – N.A.T.O., care foloseşte Moldova ca pe un aliat. Pe de altă parte – însăşi Rusia. Lacătul, care este capabil să oprească intrarea contingentului militar N.A.T.O. în Rusia din sud-vest, este Transnistria. Anume Tiraspolul stă ca un os în gât pentru N.A.T.O. şi nu permite Alianţei să încheie realizarea centurii Marea Neagră – Marea Baltică, aşa-zisă „sanitară”, împrejurul Rusiei."
Villa Carafa di Belvedere, nota anche semplicemente come Villa Belvedere, è una villa monumentale di Napoli, sita nel collinare quartiere Vomero. Il Palazzo Vandeneynden diventa Villa Carafa di Belvedere nel 1688 quando Elisabetta, figlia del marchese Vandeneynden, morto di tisi nel 1674, sposa Carlo Carafa IV° Principe di Belvedere. La villa fu molto frequentata dall'alta società napoletana e dagli stessi Maria Carolina, moglie di Ferdinando, che amava trascorrervi le vacanze estive), in onore dei quali venivano organizzate magnificenti feste che richiamavano enormi folle. L’architettura della villa, così come si presenta oggi, è dunque il risultato di circa cinque secoli di stratificazioni che si sono susseguite in funzione del gusto, dei modelli di abitazione e delle esigenze creative, tanto degli architetti che dei committenti coinvolti. Lo studio di questo edificio offre la possibilità di riconoscerne, ancora oggi, gli elementi originari, come pure le modificazioni e gli ampliamenti settecenteschi. Questi ultimi hanno, senza dubbio, esaltato pregevolmente l’idea del rapporto con la natura, che era alla base del primo intervento e che sopravvive nonostante le più recenti alterazioni. Villa Belvedere rappresenta dunque, esempio più unico che raro, la storia più antica del suo quartiere. È intorno a questa struttura, infatti, che venne sviluppandosi l’antico “Villaggio del Vomero”, e numerosi furono nei secoli i viaggiatori che ne rimasero affascinati, al punto da immortalarla in mirabili disegni e bozzetti. Progettata per aprirsi alla natura circostante, è oggi stretta tra gli edifici che l’hanno privata del verde, ma si abbraccia come allora allo splendido Golfo di Napoli. Il viale preesistente conduce ad un portico, che racchiude un cortile semiellittico prospiciente la facciata nord del palazzo. Il loggiato è collegato al piano nobile e funge da elemento di mediazione tra il viale stesso e l’accesso al palazzo, senza interrompere l’asse prospettico che dall’ingresso attraversa tutta la fabbrica e la terrazza giardino. Il giardino, delimitato tutt’intorno da una balaustra in piperno con colonne di marmo, è cinto ad est da un lungo portico chiuso da vetrate, ad uso di serra. Gli ambienti del piano nobile vengono così proiettati verso il panorama attraverso le ampie terrazze a livello poste ai lati dei prospetti nord e sud. Dello splendore di Villa Belvedere, culminato alla fine del Settecento con il soggiorno della regina Maria Carolina d’Asburgo, moglie di Ferdinando IV di Borbone, ritroviamo numerose testimonianze anche nel vedutismo settecentesco della città di Napoli. La villa diventa infatti il simbolo della collina del Vomero ed i pittori e gli incisori stranieri la rappresentano come elemento caratteristico. Le trasformazioni cominciate a partire dal finire dell’Ottocento comportano in minima parte progressive aggregazioni. Principalmente quelli che dapprima erano stati concepiti come spazi aperti ma coperti, di mediazione, ma soprattutto di adesione tra natura e costruito, iniziano ad essere chiusi in funzione delle nuove esigenze abitative. Una volta però “saturati” gli spazi a disposizione, cominciano una serie di interventi condotti nel tempo con l’obiettivo di offrire risposte puntuali ad esigenze specifiche, che hanno prodotto un complesso edilizio caratterizzato da alterazioni proprie di un degrado di carattere prevalentemente architettonico. Inoltre con l’arrivo del Novecento Villa Belvedere, divenuta a tutti gli effetti un condominio, comincia a non essere più una delle poche costruzioni esistenti sulla collina. L’inarrestabile proliferare di costruzioni priva la villa del suo carattere di paradiso di delizie immerso nel verde, e, con il passare degli anni, al posto degli alberi sorgono edifici dalle dimensioni più svariate e dalle tipologie più diverse, così che l’intero parco viene progressivamente lottizzato. Nuovi accessi alla villa sono aperti lungo la via Aniello Falcone approfittando degli “interstizi” risparmiati dall’edificazione. Ancora oggi, seppur profondamente trasformata, la villa dialoga con la scenografica veduta del golfo e rappresenta un segno forte e ancora vivo del Vomero di un tempo. Carafa di Belvedere
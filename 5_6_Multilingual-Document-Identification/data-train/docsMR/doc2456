De stoere, gevatte cheerleader Catalina "Lina" Cruz verhuist van het ruige East L.A. naar het bekakte Malibu. Moeder Isabel is onlangs hertrouwd met de blanke, welvarende Henry, die de lieflijke latina maar moeilijk als vervangende vader kan accepteren, en wil met haar nieuwe echtgenoot het luxueuze bestaan opbouwen waarvan ze voorheen nooit heeft kunnen proeven. Bedroefd neemt Lina als captain van de "Rough Riders", een team cheerleaders dat serieus meedingt naar het Spirit All Stars-kampioenschap, afscheid van vriendinnen Gloria en Treyvonetta om een onzekere toekomst tegemoet te gaan op de Malibu Vista high school. In de gekunstelde atmosfeer van Malibu staat Lina versteld van de rijkdom die ze vanaf heden kan genieten. Henry's riante villa verschaft eindeloze mogelijkheden, maar kan niet verbloemen dat Lina zich weldra eenzaam voelt in een overdreven overvloedige omgeving. Henry's dochter Skyler stelt alles in het werk om Lina zich zo snel mogelijk thuis te laten voelen, maar haar liefdevolle pogingen komen vooral over als een pathetische roep om aandacht. Lina verdiept zich qua cheerleading in de arbeidsmarkt, waarbij ze de keuze heeft tussen de snobistische houding van de "Jaguars" en de gênante vertoningen van de "Sea Lions". Lina neigt aanvankelijk naar het roofdierinstinct van de verwaande Avery Whitbourne, maar de heerlijke latina kiest op aandringen van moeder Isabel voor het prooischap van een knullig team. Bij een bezoek in de gymzaal geeft Lina een korte impressie van de basisbeginselen van cheerleading en wekt zodoende de volledige aandacht van basketbalhunk Evan. De "Sea Lions" raken zodanig onder de indruk van Lina's moves dat ze reeds voor haar toezegging wordt verkozen tot teamcaptain. Telefonisch verneemt Lina van Gloria dat de "Rough Riders" naar haar vertrek spoedig uit elkaar zijn gevallen, waarop ze de nog openstaande vacature in het team opvult door haar oude vriendin naar Malibu te sneaken. Gloria vertrekt met haar vriend Victor naar de andere kant van Los Angeles. Het gezicht van de "Sea Lions" wordt in het bijzonder bepaald door een stelletje ongeregeld onder leiding van de klunzige "Sky", vriendin Christina en afhaakster Whitney. Als vervanger voor het wegvalwijf schakelt Lina zonder bedenking de hulp in van Treyvonetta, zodat ze een hereniging kan bewerkstelligen met haar vroegere teammaatjes. Tijdens een optreden van de "Sea Lions" voor een basketbalmatch – waaraan Evan deelneemt – vallen Lina, Gloria en Treyvonetta door de mand, waarna de "Jaguars" – onder leiding van Evan's zus Avery en haar rechterhand Kayla – hun falende concurrenten op geheel eigen wijze van de ondergang redden. Lina sleurt haar team naar een salsa-improvisatie in East L.A., waar de cheerleaders aan hun bewegingen kunnen werken. Sky haalt zich onbedoeld de woede op de hals van twee opstandige meisjes, maar uiteindelijk geven de verliefdheid tussen Lina en Evan en de onwaarschijnlijke vriendschap tussen Evan en Victor de avond een uiterst vruchtbaar karakter. De volgende dag komt linke Lina met het idee om met haar team deel te nemen aan het Spirit All Stars-kampioenschap, waarna de "Sea Lions" akkoord gaan met het verdubbelen van hun inspanningen. De heerlijke vamps Avery en Kayla verbazen zich over de gans toevallige aanwezigheid van Gloria en Treyvonetta, ontdekken dat Henry zijn invloed heeft misbruikt om de meiden tot Malibu Vista toe te laten en zorgen ervoor dat Lina's vriendinnen de school en dus het team moeten verlaten. De "Sea Lions” ontvangen van een shoevite-meisje een uitnodiging voor een party van de "Rodeo Drive Diva's", maar pas na de peptalk van Sky en de gewenste datevraag van Evan waagt Lina zich naar het feest. Na een dansbattle tussen Lina en Avery vertelt de blanke brunette dat de latina niet in Malibu thuishoort, waarop de onwelkome buitenstaander naar buiten vlucht, haar verkering met Evan verbreekt, direct wil terugkeren naar East L.A. en stopt met het aanvoerderschap van de "Sea Lions". Gloria and Treyvonetta confronteren Lina en overtuigen hun beste vriendin om zowel in Malibu als captain van de "Sea Lions" te blijven, maar de volgende dag gooit de helft van de teamleden het bijltje erbij neer als protest tegen de afwezige routine van hun aanvoerder. Avery en Kayla maken Lina, Sky en Christina kenbaar dat ze het kampioenschap op hun strakke buik kunnen schrijven. Na een excursie naar de sportschool smeden Lina en Gloria de ingenieuze constructie van de sportschool als sponsor, het mengen van de "Rough Riders" en de "Sea Lions" tot "Dream Team" en Gloria en Treyvonetta als legitieme teamleden. Het Spirit All Stars-kampioenschap vangt aan na aankondiging en wordt rechtstreeks uitgezonden via E! News onder de bezielende presentatie van Giuliana Rancic. Twee teamcaptains strijden op competitieve wijze om een boven alles begeerde titel.
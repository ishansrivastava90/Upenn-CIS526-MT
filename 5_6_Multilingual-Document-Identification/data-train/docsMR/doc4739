Hugo Ehrlich rođen je u Zagrebu 31. I 1879. u obitelji imućnog židovskog graditelja i poduzetnika Hermana Ehrlicha, čija će građevna tvrtka početkom stoljeća, vođena Huginom braćom, inženjerima graditeljstva, Adolfom, Ernestom i Đurom, prerasti od skromne obiteljske obrtničke firme u jednu od tada najimućnijih građevinskih tvrtki u Zagrebu, koja se uz projektiranje i realiziranje tada jedina bavila i njihovim financiranjem. Nakon završenog studija Ehrlich se nije vratio u Zagreb, kao što će to primjerice učiniti  Kovačić, već ostaje u Beču, gdje je dobio namještenje u atelijeru Humberta Walchera, stručnjaka za restauriranje historijskih dvoraca. S Walcherom Ehrlich radi na obnovi dvorca Kreuzenstein kraj Korneuburga. Iz tog razdoblja potiče i najranije potpisan Ehrlichov projekt pročelja hotela u Gamingu. 1907. godine Ehrlich radi i svoj prvi projekt vezan uz grad Zagreb. Bio je to natječajni projekt za novu Vladinu palaču na Markovom trgu, a na kome su također sudjelovali i arhitekti Kovačić i Podhorsky. Nakon rata Ehrlich proživljava teško razdoblje. Svoj atelijer smješta u jednu sobu obiteljskog poduzeća Adolf i Ernest Ehrlich u Hatzovoj ulici. No već 1921. njegova se materijalna situacija popravlja i on proširuje atelijer koji će za koju godinu postati jedan od najjačih prema broju narudžbi i namještenika, a o čemu će više riječi biti u nastavku. U tom razdoblju Ehrlich većinu svojih ostvarenja projektira u duhu eklektičkog manirizma, a kome će ostati vjeran sve do kraja dvadesetih, kada će se poput Šena i Lubynskog, a pod utjecajem mlađe generacije hrvatskih arhitekata, prikloniti funkcionalističkim i konstruktivističkim rješenjima slobodno oblikovanih tlocrtnih koncepcija i pročišćenih ploha pročelja. U duhu eklekticizma Ehrlich će tijekom dvadesetih izvesti čitav niz značajnih stambenih i poslovnih objekata. Jedan od najranijih je adaptacija i nadogradnja uglovne bankovne zgrade u Osijeku iz 1921. godine. Tijekom jeseni 1924. godine, kada su radovi na izgradnji zgrade zagrebačke Burze bili u punom tijeku, umire njezin projektant arhitekt Viktor Kovačić. Kako bi se radovi mogli nesmetano nastaviti, njeno dovršenje bilo je povjereno njehovom donedavno najbližem suradniku Hugi Ehrlichu. On će uz suradnju arhitekata Alfreda Albinija i Stjepana Gomboša te Juraja Meniga u potpunosti dovršiti ovu gradnju. Uz poštovanje temeljnog Kovačićevog arhitektonskog koncepta Ehrlich će izraditi i realizirati projekte njenog unutrašnjeg uređenja. No do potpunog Ehrlichovog sazrijevanja i dosljednog prihvaćanja suvremenih oblikovnih načela dolazi 1934. godine pri realizaciji šesterokatnice Mirovinske zaklade Gradske štedionice na uglu Gajeve ulice i Trga bana Jelačića, odnosno na sjeveroistočnom uglu bloka nekadašnje Zakladne bolnice. Naglašenih horizontalnih linija i ostakljena prizemlja, dematerijalizirajući nosivu konstrukciju zgrade Ehrlich u potpunosti prihvaća principe funkcionalističke arhitekture.  Ovo je ujedno i posljednja Ehrlichova realizacija budući da dvije godine kasnije umire u 57. godini života.
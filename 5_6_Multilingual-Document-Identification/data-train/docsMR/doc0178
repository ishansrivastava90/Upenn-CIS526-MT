Південно-західний відділ Російського географічного товариства був офіційно відкритий як Південно-Західний Відділ Імператорського Російського Географічного Товариства 13 лютого 1873 року. Всього за три роки свого існування Відділ об’єднав навколо себе сто вісімдесят два кращих українських науковців та громадських діячів, більшість яких представляла Київську громаду. Відкриття подібної установи, за словами А. Катренка, дало «можливість громадівцям у якійсь мірі, так би мовити, «легалізувати» свою науково-культурницьку працю, провадити її через офіційно діючу організацію, надаючи їй широкого розмаху». Серед них особливо віддано на дослідницькій ниві працювали В. Антонович, В. Беренштам, Ф. Вовк, М. Драгоманов, М.Зібер, О.Русов, П.Житецький, О.Кістяківський, О.Клоссовський, М.Константинович, М.Лисенко, П.Чубинський та інш. Не меншим досягненням громадівців у напрямку статистико-економічного дослідження Південно-Західного краю та його населення стало проведення в Києві одноденного перепису 2 березня 1874 року, який засвідчив, що, число жителів у м. Києві складає 127251 чол. Це, за словами П.Чубинського, «на 50% почти больше, чем считалось официально». Такі результати були схвально оцінені передовими вченими Російської імперії та самим царським урядом, що підтверджувало високий науковий статус Південно-Західного Відділу Імператорського Російського Географічного Товариства. Слід згадати, весь напрацьований Відділом науковий матеріал було видано у двох томах «Записок Юго-Западного Отдела Императорского Русского Географического Общества», «Киев и его предместья», «ІІІ Археологический съезд». Ці видання отримали схвальну оцінку у науковців, друкованих видань того часу. Очевидно, що царська влада не могла допустити існування подібної установи на теренах найрозвинутішого у промисловому відношенні регіоні, оскільки вона, займаючись культурно-освітньою діяльністю, сприяла підвищенню рівня національної самосвідомості його населення, усвідомлення українцями власної етнічної неповторності та необхідності самостійного політичного розвитку, а це б вже становило загрозу цілісності самої імперії Романових.
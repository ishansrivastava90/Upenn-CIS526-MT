Pada 10 Januari 1944,  Haida ditugaskan dengan Flotilla Ke-10 Kapal Pembinasa berpangkalan di Plymouth, England. Dalam rondaan yang dijalankan oleh kapal di Selat Inggeris dan di Teluk Biscay, Haida menenggelamkan 14 buah kapal musuh. Sebaik tiba di Plymouth, Haida menjalankan rondaan dalam sapuan “Operasi Tunnel” yang bertujuan mencari dan memusnahkan kapal-kapal Kriegsmarine yang berpangkalan di pelabuhan-pelabuhan sekitar Teluk Biscay. Pada 25 dan 26 April, Haida mengalami kerosakan dalam pertembungan dengan kapal Jerman T-29 Elbing. Walaupun mengalami kerosakan, Haida terus menyerang dan berjaya menenggelamkan kapal tersebut. Haida dan HMCS Huron meneruskan “Operasi Hostile” sehinggalah penaklukan Normandy pada 6 Jun 1944. Pada 8 Jun, Haida kembali meronda di kawasan Teluk Biscay  dan menenggelamkan kapal pembinasa Jerman ZH1 dan Z32. pada 24 Jun, kapal selam U-971 pula menjadi mangsa Haida. Pada 15 Julai, Haida dan sekumpulan kapal pembinasa lain memintas satu kumpulan kapal Jerman di muara Sungai Lorient. Dalam pertempuran yang berikutan, Haida memusnahkan dua buah kapal penunda antikapal selam UJ1420 and UJ1421, bersama-sama sebuah kapal dagang.  Dua buah kapal yang lain terbakar dan sedang tenggelam. Pada 5 Ogos, Haida bertembung dengan kumpulan kapal Jerman yang lain. Haida terkena tembakan menyebabkan “Y” turet terbakar. 2 orang anak kapal terbunuh dan 8 yang lain cedera. Turet “A” juga rosak akibat terkena tembakan musuh. Pada 22 September, selepas dibaiki, Haida belayar menuju Halifax untuk ditugaskan semula di perairan Kanada. Pada pertengahan bukan Januari 1945, Haida kembali ke Scapa Flow dengan kelengkapan radar yang baru. Sehingga bulan Mac 1945, Haida bergegas mentauliahkan penggunaan radar barunya. Selepas itu Haida bersama-sama memasang periuk api di Norway dan pada 28 Mac menyerang perkapalan musuh di kawasan Trondheim. Pada 7 April 1945, Haida bersama-sama 6 buah kapal antikapal selam yang lain belayar menuju Rusia dan bersama-sama mengiringi konvoi JW66. Semasa di Rusia, Jerman menyerah kalah. Haida kembali ke Kanada untuk persiapan penugasan di medan perang di Pasifik. Semasa pengubahsuaian dibuat, Jepun pula menyerah kalah, dan kerja-kerja pengubahsuaian dihentikan. Haida dilucutkan tauliah pada 20 Mac 1946 sebagai sebahagian daripada usaha pengecilan tentera laut selepas perang. Dalam tahun 1947, Haida disediakan untuk perkhidmatan semula, dan dalam bulan Mei 1947 Haida kembali bertugas dengan tentera laut. Selama 3 tahun yang berikutnya, Haida bersama-sama HMCS Nootka membuat latihan bersama-sama kapal Tentera Laut Amerika Syarikat dan kapal-kapal Tentera Laut Diraja British. Semasa Perang Korea Haida ditugaskan ke Sasebo di Jepun untuk perkhidmatan di perairan Korea. Haida menggantikan HMCS Nootka sebagai kapal penyelamat dan kapal pengawal di pantai Korea. Dalam bulan Disember 1953, Haida belayar semula untuk tugasan kali kedua di Korea sehingga bulan November 1954. Selepas Perang Korea, Haida dikerahkan kepada tugasan antikapal selam. Dalam bulan Januari 1958, Haida mula menunjukkan kerosakan besar. Dalam bulan Disember 1958, Haida mengalami kerosakan kemudi semasa dalam perjalanan pulang dari Eropah. Haida dimasukkan ke dermaga kering untuk pembaikan yang selesai dijalankan Januari 1960. pada akhir tahun 1960, Haida sekali lagi dimasukkan ke dermaga kering, tetapi kerosakan yang dialami tidak dapat dibetulkan dengan sempurna. Dalam bulan Mac 1962 Haida sekali lagi diberikan pembaikan berat termasuk pembaikan bearing enjin dan bilik dandang. Selepas pembaikan, Haida diberikan status Simpanan “C” dan dalam tahun 1964, Kanada mengumumkan bahawa Haida akan dijual untuk sekerap. Selepas persaraan Haida, kapal tersebut di serahkan kepada sebuah badan awam yang mahu menjadikannya sebuah Muzium. Haida dibersarakan dalam bulan September 1963 dan dibawa ke Toronto ke tambatan di kaki Jalan York. Dalam tahun 1970, kerajaan negeri mengambil alih milikan kapal tersebut dan membawanya ke lokasi baru di Ontario Place dan dibuka semula untuk orang ramai dalam tahun 1971.   Haida menjadi bahan pameran sehingga tahun 2002 apabila kapal tersebut dibeli oleh Taman Negara Kanada dan membaiki badan kapal dan superstruktur kapal tersebut. Pada ulang tahun ke-60 pentauliahannya, Haida dipindahkan ke Ontario dan menjadi bahan tarikan di Hamilton, Ontario. Dalam bulan Julai 2006, Haida dikembarkan dengan kapal pembinasa Poland ORP Błyskawica dalam satu upacara di Gdynia, Poland. Kedua-dua kapal berkhidmat dalam Flotilla Ke-10 Kapal Pembinasa semasa Perang Dunia II
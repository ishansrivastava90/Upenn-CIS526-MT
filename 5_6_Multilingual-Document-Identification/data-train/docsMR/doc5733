I slutet av 1981 lämnade Brian Jelliman bandet för att ersättas av Mark Kelly, och 1982 ersattes Diz Minitt på bas av Pete Trewavas. Marillion kontrakterades av skivbolaget EMI 8 september 1982, släppte sin första singel i oktober samma år, och första albumet, Script for a Jester's Tear, i mars 1983. Under promotionturnén för Script for a Jester's Tear eskalerade misstämningarna mellan de övriga medlemmarna i bandet och Mick Pointer, som till slut lämnade bandet. Olika studiomusiker hyrdes in och Ian Mosley blev en av de mer frekventa. Han kom så småningom att ingå som fast medlem. Det andra albumet Fugazi gick i riktning mot en något mer elektronisk ljudbild. Den största singelframgången från Fugazi blev Assassin. Det första live-albumet, Real to Reel spelades in i mars och juli 1984, med material från de båda föregående studioalbumen samt Cinderella Search, singelbaksidan från Assassin. Den fjärde studioproduktionen, Clutching at Straws, avhände sig en del av sin föregångares popinfluenser och vände sig mot en mörkare tematik, där Fishs texter kretsar kring hans stegrande alkoholism, vidlyftiga leverne och det ständiga turnerandets påfrestningar, som senare skulle leda till hans beslut att lämna bandet för en fortsatt solokarriär. Trots tilltagande samarbetssvårigheter lyckades man prestera radiovänliga hittar som den första singeln Incommunicado, vilken som högst nådde plats 6 på den brittiska singellistan. Den imposante Fish lämnade ett tomrum efter sig som många av bandets hängivna fans trodde skulle bli svårt, för att inte säga omöjligt att fylla. Han tog också med sig sitt textförfattande, vilket varit en viktig del i bandets musikskapande. De kvarvarande bandmedlemmarna och Fish var en tid invecklade i olika rättsprocesser, och informell kontakt dem emellan har inte återtagits förrän 1999, då bandet tillfälligt återförenades för en spelning i Aylesbury, 20 år efter bildandet av Silmarillion. Efter brytningen med EMI skrev bandet kontrakt med Castle Records för inspelningen av nästa studioalbum, This Strange Engine.  Skivan släpptes 1997 med bristfällig marknadsföring från skivbolaget. Bandet skulle inte kunna genomföra någon turné i USA av ekonomiska skäl, men hängivna fans i USA startade en insamling som drog in 60.000 USD, vilket medförde att bandet kunde ge sig av på en turné även i USA. Det blev starten på Marillions webbsatsning, som medfört att man brutit ny mark som pionjärer i lansering över och via Internet.

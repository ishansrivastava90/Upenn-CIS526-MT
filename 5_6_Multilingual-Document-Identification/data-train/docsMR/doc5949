Endaumenttiseremonia perustuu profeetta Joseph Smithin opetukseen. Nykyisen kaltainen endaumenttiseremonia otettiin käyttöön Nauvoossa 1845. Tämän jälkeen MAP-kirkko on muokannut seremoniaa useaan otteeseen. Muut mormonistiset ryhmittymät sen sijaan käyttävät edelleenkin Nauvoon ajan endaumenttiseremoniaa. Pesu ja voitelu kuuluvat teologisesti endaumenttiseremoniaan sen valmistavina osina. Käytännön syistä ne kuitenkin toimitetaan erillisissä tiloissa ennen endaumenttiseremonian alkua. Itse endaumenttiseremonia on eräänlainen audiovisuaalinen draama, jossa osanottajat saavat korkeampaa opetusta maailman luomisesta, Eedenin puutarhan tapahtumista, syntiinlankeemuksesta ja ihmisen vaelluksesta synkässä ja kolkossa maailmassa pahan kiusattavana. Ennen muuta seremonia opettaa Jeesuksen Kristuksen lunastustyötä sekä ihmisen osaa Jumalan iankaikkisessa suunnitelmassa. Seremonia kuvaa myös, miten Jumala vähä vähältä antaa ihmiselle korkeampaa opetusta, joka mahdollistaa hänen pääsynsä takaisin taivaallisen Isän luo. Endaumenttiseremonian yhteydessä osanottajat solmivat Jumalan kanssa liittoja ja antavat hänelle pyhiä lupauksia. Heille myös välitetään vertauskuvallisia merkkejä, jotka liittyvät Jumalan pelastussuunnitelmaan. Endaumenttitoimituksen katsotaan välittävän korkeampaa tietoa ja samalla saattavan ihmisen osalliseksi luomisen ja lunastuksen mysteereistä. Draama, joka alkaa kuvauksella maailman luomisesta ja Aadamin ja Eevan kohtalosta paratiisissa, päättyy jokaisen osanottajan osallisuuteen Aadamin ja Eevan kohtalosta sekä heille luvatusta pelastuksesta. Endaumentin käytännön toteutus vaihtelee temppelistä toiseen. Vanhemmissa temppeleissä seremonia suoritettiin useissa huoneissa. Maailman luomista kuvattiin luomishuoneessa, Eedenin tapahtumia paratiisihuoneessa ja elämää synkässä ja kolkossa maailmassa maailmahuoneessa. Lisäksi oli terrestinen huone, joissa annettiin korkeampaa opetusta, sekä korotusta kuvaava selestinen huone. Osanottajat kulkivat endaumenttiseremonian aikana huoneesta toiseen, ja endaumenttia kuvattiinkin myös "temppelin läpi kulkemiseksi". Monissa uudemmissa temppeleissä koko endaumenttiseremonia toimitetaan yhdessä huoneessa, josta osanottajat kulkevat esiripun läpi selestiseen huoneeseen. Monien mielestä huoneesta toiseen kulkeminen on kuitenkin tärkeä pedagoginen elementti, joka kuvaa ihmisen kulkua kohti Jumalaa. Samalla siirtyminen huoneesta toiseen tuo toimitukseen vaihtelua. Tämän takia uusimmissa temppeleissä on siirrytty takaisin usean huoneen järjestelmään. Esimerkiksi Helsingin temppelissä on erikseen luomishuone, maailmahuone ja terrestinen huone. Kirkon alkuaikoina endaumentti toteutettiin näyttelijöiden esittämänä draamana, johon yleisö otti osaa tietyissä kohdin. 1950-luvulta näyttelijöiden suorittama endaumenttiseremonia on kuitenkin korvattu elokuvalla ja äänityksellä. Nykyään vain kaksi Utahissa sijaitsevaa temppeliä, Salt Laken temppeli ja Manti, käyttävät eläviä näyttelijöitä. Valmistavien toimitusten jälkeen vihittävät pukevat ylleen temppelivaatetuksen. Miehet ovat sonnustautuneet valkoiseen paitaan, solmioon, suoriin housuihin ja valkoisiin kenkiin, naiset käyttävät valkoista kokopitkää leninkiä ja valkoisia kenkiä. Valkoisen vaatetuksen tehtävänä on korostaa pestyjen ja voideltujen vihittävien viattomuutta "tämän sukupolven vereen ja synteihin". Samalla yhtenäinen vaatetus korostaa, ettei temppelissä tehdä eroa ihmisten välillä heidän rotunsa, kielensä, varallisuutensa tai muun tämän kaltaisen perusteella. Itse seremonia alkaa kuvauksella maailman luomisesta. Vihittäville näytetään taivaallinen hovi, jossa Elohim eli Isä Jeesuksen Kristuksen sekä ylienkeli 1. Mooseksen kirjan 1. luvun kuvaukseen maailman luomisesta. Luomiskertomuksen aikana elokuvaversiossa näytetään planeettoja, tulivuorenpurkauksia ja myrskyjä sekä myöhemmin vehreää luontoa ja eläimiä. Näyttelijäversiossa luomisen kuvaus on yksinomaan suullinen. Kuudentena luomispäivänä Elohim ja Jehova siirtävät Mikaelin maan päälle ja pukevat hänet ihmisen ruumiiseen. Hänestä tulee ensimmäinen ihminen, Eevan. Miespuolisia vihittäviä kehotetaan sulkemaan silmänsä Eevan luomisen ajaksi, ja he kutsuvat luotua naista Eevaksi, elämän äidiksi. Täten vihittävät samaistuvat Aadamin ja Eevan hahmoihin. 1. Mooseksen kirjan mukaisesti Elohim ja Jehova asettavat Aadamin ja Eevan Eedenin paratiisiin, jonka he antavat heille kodiksi. Mikäli temppelissä on käytössä paratiisihuone, vihittävät siirtyvät sinne. Heitä kielletään koskemasta keskellä paratiisia olevaan hyvän ja pahan tiedon puuhun. Endaumentissa jumalat kuitenkin toteavat, että ihmiselle on annettu vapaa tahto ja hän saa päättää itse. Pian paratiisiin ilmestyy mustaan viittaan pukeutunut hahmo. Hän on Saatana, joka on tullut Eedeniin houkutellakseen Aadamin ja Eevan tottelemattomuuteen. Aadam ei lankea, mutta Eeva suostuu syömään kiellettyä hedelmää, kun Saatana selittää, ettei Jumalan tahtoa muuten voida toteuttaa. Saatanan mukaan Jumalan tarkoitus on, että ihminen syö kiellettyä hedelmää, koska vain siten hän voi tulla tuntemaan hyvän ja pahan, ilon ja surun, sekä tulla koetelluksi maan päällä. Eeva saa myös Aadamin syömään hedelmästä selittäen, että Jumalan kehotusta lisääntyä ja täyttää maa ei muuten voida täyttää. Koska Eeva on syönyt hedelmää ja tullut kuolevaiseksi, olisi Aadamin kohtalona jäädä yksin paratiisiin, ellei hänestäkin tulisi kuolevaista. Aadam ja Eeva tunnistavat, kuka heidät on johtanut olemaan tottelemattomia Jumalalle. Saatana vastaa heille pilkallisesti, että heidän silmänsä ovat jo avautuneet ja että he nyt näkevät selkeästi. Ajatusta, jonka mukaan Saatana kiusasi ensin Aadamia, joka ei langennut, ja vasta sitten Eevaa, ei sinällään löydy Raamatusta. Asiaan on kuitenkin viittauksia juutalaisissa kirjoituksissa, ja myös Uusi testamentti viittaa siihen epäsuorasti. Elohim ja Jehova karkottavat ihmisparin paratiisista. He kuitenkin antavat ihmiselle "uhrin lain" eli kehottavat häntä uhraamaan Jumalalleen. Aadamille ja Eevalle selitetään, että tämä on Jeesuksen Kristuksen tulevan sovitusuhrin vertauskuva. Samoin heille annetaan "kuuliaisuuden laki". Siinä Aadam ja Eeva lupaavat vastedes olla kuuliaisia Jumalan laeille. Vihittävät samaistuvat seremonian edetessä entistä selvemmin Aadamiin ja Eevaan. Yksi "todistajapari" eli aviopari vihittävien joukosta, astuu alttarin ääreen kuulemaan Jumalan rangaistuksen ja antamaan hänelle lupaukset. Parin selitetään edustavan Aadamia ja Eevaa alttarilla. Kaikki vihittävät vannovat oikeaa kättään kohottaen kuuliaisuutta Jumalalle sekä uhraavansa kaikkensa Jumalan valtakunnan hyväksi. Ennen vuotta 1990 miehet vannoivat kuuliaisuutta Jumalan laille ja naiset aviomiehensä laille. Nykyään kummatkin vannovat kuuliaisuutta Jumalan lailla, lisäksi vaimot lupaavat kuulla miestään, kuten tämä kuulee Kristusta. Aadam ja Eeva saavat myös tunnusmerkin, ensimmäisen Aaronin pappeuden tunnusmerkin. Se on tietynlainen kädenpuristus, josta Jumalan lähettiläät voidaan tunnistaa maailmassa. Heitä vannotetaan pitämään tämä merkki salaisena ja pyhänä. He saavat myös merkkiin liittyvän eleen, joka tehdään nostamalla oikea käsi vaakasuoraan kulmaan. Heille kerrotaan, että tämän merkin nimi on se uusi nimi, joka heille on annettu valmistavien toimitusten aikana. Vuoteen 1990 tähän ja kahteen seuraavaan merkkiin liittyi myös erityinen rangaistusele, jonka sanottiin kuvaavan rangaistusta, joka voi seurata salaisen merkin luovuttamisesta. Tämän merkin yhteydessä rangaistusele oli kuvaannollinen, peukalolla tehty viilto korvasta korvaan, joka kuvasi kurkun auki leikkaamista. Seuraavaan merkkiin liittyvä rangaistusele kuvasi sydämen repimistä irti rinnasta ja kolmanteen vatsan auki leikkaamista. Nykyiseen endaumenttitoimitukseen nämä rangaistuseleet eivät enää kuulu. Samaan aikaan Elohim pyytää Jehovaa lähettämään sanansaattajansa Aadamin luo. Jehova lähettää Pietarin, Jaakobin ja Johanneksen, kolme apostolia. Nämä pelastavat Aadamin Saatanan väärien oppien kynsistä. He karkottavat Saatanan, mutta ennen poistumistaan Saatana kääntyy vielä vihittävien puoleen ja sanoo heidän joutuvan hänen valtaansa, elleivät he pidä kaikkia niitä liittoja ja lupauksia, jotka he solmivat temppelin alttareiden ääressä. Aadam tunnistaa miehet oikeiksi Jumalan lähettiläiksi Aaronin pappeuden ensimmäisen tunnusmerkin kautta. Elokuvaversio päättyy tähän, ja endaumentin loppuosa tulee ääninauhalta. Terrestisessä huoneessa vihittäville annetaan "siveyden laki". Vihittävät lupaavat, etteivät he harjoita sukupuoliyhteyttä muiden kuin omien aviopuolisoidensa kanssa. Vuoteen 1990 miehet lupasivat erikseen, että harjoittavat sukupuoliyhteyttä vain vihityn vaimonsa kanssa, ja naiset vain vihityn miehensä kanssa. Nykyään vihittävät lupaavat yhteisesti, etteivät harjoita sukupuoliyhteyttä muun kuin "miehensä tai vaimonsa" kanssa. Täten endaumentin laatijat ovat - varmasti tahattomasti - taanneet, että myös homoseksuaaliset liitot kuuluvat siveyden lain piiriin, jos ne joskus tullaan hyväksymään. Pietari antaa vihittäville Melkisedekin pappeuden ensimmäisen tunnusmerkin eli "naulan merkin". Tämä tehdään siten, että merkin vastaanottaja ojentaa oikean kätensä kämmen vaakasuorassa, sormet yhteen liitettyinä ja peukalo ylöspäin, ja merkin antaja puristaa kämmenen keskiosaa peukalolla ja etusormella, ikään kuin kämmenen läpi iskettäisiin naula. Merkkiin liittyvä ele tehdään ojentamalla vasen käsi eteenpäin, kämmen koukistettuna vesikupin muotoon, ja ojentamalla oikea käsi eteenpäin kämmen maata kohti. Merkin nimi on "Poika", ristiinnaulitun Jumalan Pojan muistoksi. Vihittäville annetaan "pyhityksen laki", joka tarkoittaa sitä, että he ovat valmiita uhraamaan aikansa ja omaisuutensa Myöhempien aikojen pyhien Jeesuksen Kristuksen kirkolle, Jumalan valtakunnan edistämiseksi maan päälle sekä Siionin lujittamiseksi. Toisin kuin muita temppelissä annettuja lakeja, joita vihittävät lupaavat valalla vannoen "totella ja kunnioittaa", pyhityksen lain he lupaavat vain "hyväksyä". Ilmeinen selitys on, että Opissa ja liitoissa mainittua pyhityksen lakia, joka tarkoittaa pyhien omaisuuden pitämistä yhteisenä, ei kirkossa enää noudateta. Pietari antaa vihittäville vielä Melkisedekin pappeuden toisen tunnusmerkin, joka tunnetaan myös nimillä "patriarkaalinen ote" ja "naulan tosi merkki". Patriarkaalinen ote tehdään siten, että merkin antaja ja vastaanottaja kättelevät toisiaan oikealla kädellä, kietoen pikkusormensa lomittain ja painamalla etusormellaan toisen rannetta. Merkkiin liittyy mormonistinen tarina siitä, että Jeesusta ristiinnaulittaessa kämmenten läpi isketyt naulat repivät kämmenet hajalle, minkä jälkeen Jeesus ristiinnaulittiin uudestaan ranteiden läpi. Historiallinen fakta onkin, että ristiinnaulitsemisessa naulat iskettiin ranteiden läpi, koska kämmenten läpi isketyt naulat eivät olisi kestäneet ristiinnaulitun painoa. Merkkiin liittyvä ele tehdään nostamalla kädet pään yläpuolelle, laskemalla ne hitaasti ja lausumalla samalla kolmesti "Herra, kuule huulteni sanat". Vuoteen 1990 nämä sanat kuuluivat "pay lay ale", joka Joseph Smithin selityksen mukaan oli aitoa Aadamin kieltä. Näillä sanoilla Aadam kutsuu endaumentissa Jumalaa tultuaan karkotetuksi paratiisista. Merkkiin liittyvä nimi luvataan paljastaa myöhemmin. Vihittäville opetetaan myös "rukouksen oikea järjestys". Tämä toteutetaan siten, että muutama aviopari astuu terrestisen huoneen alttarin ympärille, minkä jälkeen he käyvät läpi opetetut pappeuden tunnusmerkit ja eleet ja muodostavat sen jälkeen piirin kättelemällä toisiaan patriarkaalisella otteella. Piirin keskelle jäänyt temppelityöntekijä, joka edustaa Pietaria, polvistuu alttarin ääreen ja pitää vapaan rukouksen. Tämä on ainoa osa endaumentista, jossa temppelityöntekijä puhuu itse, muut äänet tulevat ääninauhalta. Rukouksen sisältö on vapaa, mutta yleensä on tapana rukoilla kirkon ja sen johtajien puolesta sekä pyytää kirkon nuorisolle voimaa ja kestävyyttä kiusauksissa. Tärkeä on myös esirukous vihittävien sairaiden ja vanhojen sukulaisten ja ystävien puolesta. Vihittävät saavat ennen toimitusta antaa esirukousaiheensa, myös kirkkoon kuulumattomien puolesta voidaan rukoilla. 1970-luvulle saakka tällaisia rukouspiirejä voitiin järjestää myös temppelien ulkopuolella, mutta nykyään tätä ei enää pidetä hyväksyttävänä. Tämän jälkeen vihittävät astuvat järjestyksessä esiripun ääreen. Kutakin vihittävää avustaa temppelityöntekijä, joka tarvittaessa auttaa vihittävää. Esiripun takana oleva temppelityöntekijä käy vihittävän kanssa läpi endaumenttiseremonian aikana opetetut kaksi Aaronin pappeuden ja kaksi Melkisedekin pappeuden tunnusmerkkiä sekä kysyy niiden nimet. Tämä kuvastaa symbolisella tavalla sitä, miten kerubit kuoleman jälkeen kysyvät edesmenneiltä nämä merkit ennen heidän pääsemistään "korotukseen". Seremonia esiripulla kuvastaa siis kuolemaa ja sen jälkeistä tilaa. Yleensä on tapana, että aviomies suorittaa ensin itse rituaalit esiripulla ja kutsuu sen jälkeen vaimonsa esiripun läpi kysymällä häneltä merkit ja nimet. Myös kihlaparit voivat menetellä näin. Tämän seremonian aikana mies saa siis tietää myös vaimonsa "uuden nimen", kun taas vaimo ei saa tietää miehensä. Tämä kuvastaa sitä yleistä ajatusta mormonismissa, että mies viimeisenä päivänä kutsuu vaimonsa iankaikkisuuteen.   Kun vihittävä on selvittänyt kaikki merkit ja nimet esiripulla, hänet "temmataan" esiripun läpi selestiseen huoneeseen. Tämä on samalla endaumenttiseremonian päätös. Vihityt ovat nyt saapuneet kuvaannollisesti taivaaseen ja Jumalan läsnäoloon. Selestinen huone on tämän mukaan yleensä valoisa ja avara sekä kallisarvoisesti ja hyvällä maulla sisustettu. Vihityn on mahdollista hiljentyä hetkinen huoneessa, käydä läpi endaumenttiseremonian sisältöä ja antamiaan lupauksia sekä etsiä Jumalan siunausta elämäänsä. Hiljentymisen jälkeen vihittävät poistuvat omia aikojaan selestisestä huoneesta ja temppelistä. Smithin tarkoituksena oli tehdä pesusta ja voitelusta vuotuinen tapahtuma, ja niitä vietettiinkin uudelleen seuraavana vuonna. Sen jälkeen vastustajien toiminnan kiihtyminen teki seremonian viettämisen mahdottomaksi. Smithin endaumenttiteologian kehittyminen 1840-luvun alussa teki seremonia tarpeettomaksi. Siitä kehittyi endaumenttiseremonian "valmistava toimitus". Endaumenttiseremonian jälkeen Smith pyysi tulevaa seuraajaansa Brigham Youngia järjestämään endaumentin toimivaksi kokonaisuudeksi. Hänen mukaansa seremonia ei "ollut aivan oikein", vaikka siinä olikin kaikki korotukseen tarvittavat osat. Tulevina vuosina Young muokkasikin seremoniasta pääosin sen nykyisen kaltaisen endaumenttiseremonian. Endaumentti toimitettiin ensin Red Brick Storen yläkerrassa, samalla kun pohjakerroksessa jatkui kaupankäynti. Young maalasi endaumenttihuoneen seinille muratteja ja muita kasveja sekä toimitti sinne ruukkukasveja luodakseen vaikutelman paratiisista. Hän laati esiripun sekä sisusti sen taakse elegantin selestisen huoneen. Vuosien 1842–1844 aikana noin 50 miestä ja naista sai vastaanottaa endaumentin Red Brick Storen yläkerrassa. Heitä kutsuttiin nimellä "voideltujen koorumi". Talvella 1845–1846 endaumenttiseremonioita alettiin toimittaa tuolloin vielä keskeneräisessä Nauvoon temppelissä. Samalla kun ensimmäiseen kerrokseen rakennettiin ja sisustettiin endaumenttihuoneita, Young oli laatinut toisen kerroksen halliin - joka oli ilmeisesti suunniteltu kirkon konferensseja varten - väliaikaiset endaumenttihuoneet erottamalla hallin osiin kankaiden avulla. Tännekin Young laati huonekasvein koristetun paratiisihuoneen ja kalliin selestisen huoneen. Kun temppeli oli vihitty käyttöön 30. huhtikuuta 1846, alettiin toimituksia suorittaa niille varatuissa tiloissa. Tämä kävi kuitenkin mahdottomaksi jo muutaman viikon kuluttua. Nauvoon temppeli on ainoa mormonitemppeli, jossa on suoritettu endaumenttitoimituksia jo ennen sen vihkimistä. Kaiken kaikkiaan noin 5.500 ihmistä sai vastaanottaa endaumenttinsa Nauvoon temppelissä ennen sen hävitystä. Youngin johdettua johtamansa pyhien joukon Utahiin hän aloitti endaumenttien toimittamisen uudelleen. Aluksi niitä toimitettiin Salt Lake Cityyn rakennetussa, väliaikaiseksi tarkoitetussa Endaumenttitalossa, ja St. Georgen temppelin valmistuttua myös siellä. Tähän asti endaumentin sisältöä ei ollut kirjoitettu, vaan temppelityöntekijät opettivat sen suullisesti nuoremmille. St. Georgen temppelin valmistuttua Young alkoi kuitenkin huolestua siitä, että eri temppeleissä toimitettavat seremoniat saattaisivat muuttua erilaisiksi ja että seremonian sisältö alkaisi horjua. Niinpä hän käski kirjoittaa seremonian pääosan muistiin ja määräsi tämän kirjallisen version normatiiviseksi. Vuonna 1877 St. Georgen temppelissä toimitettiin ensimmäiset sijaisendaumentit kuolleiden puolesta. Komitea poisti myös rangaistusten kuvauksesta raa'an ja pahennusta herättäneen kielen sekä lyhensi huomattavasti esiripun äärellä pidettävää luentoa. Richardsin komitean muokkaamasta endaumenttiseremoniasta laadittiin erityinen käsikirja, joka toimitettiin kaikkien temppelien esimiehille. Heitä vaadittiin toimittamaan endaumentit tämän kaavan mukaan. Endaumentin ensimmäiset elokuvaversiot valmistuivat 1950-luvulla. Niiden valmistamista johti Euroopan ensimmäinen temppeli edellytti seremonian valmistamista lyhyen ajan sisällä monella kielellä. Ehkä tärkein muutos seremoniassa oli silti naisen aseman muuttuminen. Naiset eivät enää joutuneet lupaamaan kuuliaisuutta "miehensä laille", vaan he vannovat miestensä kanssa tasaveroisina kuuliaisuutta "Jumalan laille". Naiset tosin lupaavat kuulevansa miestään, kuten mies kuulee Kristusta. Seremonia ei enää syytä yksin naista syntiinlankeemuksesta. Samoin aikaisemmat viittaukset "Aadamiin" on yleensä korvattu viittauksella "Aadamiin ja Eevaan", mikä tässä yhteydessä on nähtävä selkeänä viittauksena miehen ja naisen tasa-arvoon. Vuonna 2005 valmistavien toimitusten pesut ja voitelut muuttuivat lähes kokonaan symbolisiksi. MAP-kirkkoa kritisoivat tahot viittaavat usein siihen, että endaumentseremonialla on selkeitä yhteyksiä vapaamuurareiden loošeissaan suorittamiin rituaaleihin. Yhteyksiä onkin vaikea kiistää. Useat käsimerkit ja eleet ovat samankaltaisia vapaamuurareiden rituaalien kanssa, samoin ajatus siitä, että kyse on salaisista merkeistä, joiden avulla toinen voidaan tunnistaa. Vuonna 1990 poistetut rangaistuseleet ovat lähestulkoon identtiset loošeissa käytettävien eleiden kanssa, samoin esiripulla käytetty "veljeyden viisi kohtaa". Smith itse oli otettu vapaamuurariloošin jäseneksi vain muutama viikko ennen endaumenttiseremonia käyttöönottoa, ja useat alkuvaiheessa endaumenttinsa vastaanottaneet olivat hekin korkean asteen saavuttaneita vapaamuurareita. Toisaalta on huomattava, ettei yksikään heistä syyttänyt Smithiä vapaamuurariuden salojen kavaltamisesta. Vapaamuurariuden seremoniat eivät liioin muodosta sellaista pelastushistoriallista kokonaisuutta kuin endaumenttiseremonia. MAP-kirkko ei ole koskaan ottanut virallista kantaa kirkon endaumenttiseremonian ja vapaamuurariuden yhteyksiin. Se ei liioin ole suostunut kommentoimaan endaumenttiseremonian yksityiskohtia ylipäänsä julkisuudessa. Osa kirkon edustajista on kuitenkin nostanut esiin ajatuksen, jonka mukaan nykyinen vapaamuurarius on itse asiassa harhaan mennyt muistuma alkuperäisistä pyhistä toimituksista, jotka toimitettiin aikoinaan Jerusalemin temppelissä. Vaikka Smith itse ei koskaan kommentoinut endaumentin ja vapaamuurariuden yhtäläisyyksiä, on ilmeistä, että hän itse ajatteli tämän suuntaisesti. Vapaamuurariushan katsoi olevansa muinaisten, Jerusalemin temppelissä toimitettujen salaisten seremonioiden vaalija ja eteenpäin viejä, ja monet ottivat tämän väitteen 1800-luvulla vielä vakavasti. Vapaamuurareiden toimituksiin tutustunut Smith lienee pitänyt niitä alkuperäisten temppelin salamenojen turmeltuneina versioina, jotka eivät välittäneet niitä hengellisiä totuuksia, joita seremonioiden olisi ollut tarkoitus välittää. Samoin kuin Smith katsoi ennallistavansa Jumalan avulla alkuperäisen kristinuskon, hän lienee myös halunnut ennallistaa alkuperäiset vapaamuurariuden rituaalit ja antaa niille sen hengellisen sisällön, joita seremonioilla alun alkaen oli ollut.

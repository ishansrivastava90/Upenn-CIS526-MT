প্রাচীন মিশরীয় ধর্মবিশ্বাসে মাতৃত্ব এবং ঊর্বরতার দেবী আইসিস । মূলত মিশরীয় ধর্মবিশ্বাসের দেবী হলেও, আইসিসের উপাসনা প্রাচীন মিশরের বাইরে গ্রীক-রোমান বিশ্বেও ছড়িয়ে পড়েছিল । আদর্শ মা, স্ত্রী, প্রকৃতি ও যাদুর পৃষ্ঠপোষক হিসেবে আইসিসের উপাসনা করা হত । দাস, কারীগর, পাপী তাপী জন থেকে শুরু করে ধনবান, অভিজাত, শাসনকর্তা, কুমারী নারী - সবার প্রার্থনাই আইসিস শুনতেন । লিখিত ভাবে আইসিসের উপাসনার উল্লেখ পাওয়া যায় খ্রীষ্ঠপূর্ব ২৫০০ এর অল্প কিছু কাল পরেই, পঞ্চম রাজবংশের সময়ে । শুরুর দিকে, মিশরীয় পুরাণ অনুসারে আইসিস হলেন গেবের প্রথমা কন্যা, হোরাসের মা। কালের প্রবাহে হাথরের কিছু বৈশিষ্ট্যও আইসিসের মধ্যে আসতে দেখা যায় । পরের দিকে দেখা যায়, আইসিসের একজন ভাইও রয়েছেন, ওসাইরিসের এর পূনর্জাগরণের ঘটনায় আইসিসের ভূমিকা সবচেয়ে বেশি । অপর এক দেবতা, সেতের এর হাতে ওসাইরিসের মৃত্যু হয় । আইসিস নিজের যাদু ক্ষমতা কাজে লাগিয়ে সেই মৃতদেহের সমস্ত বিচ্ছিন্ন অংশ গুলো জড়ো করেন এবং তাতে প্রাণ সঞ্চালণ করেন । পরবর্তীতে পুরাণের এই ঘটনা মিশরীয়দের ধর্মবিশ্বাসের উপর অত্যন্ত গুরুত্বপূর্ণ প্রভাব বিস্তার করে । আইসিসের অন্যান্য পরিচয়ের মধ্যে রয়েছে সারল্যের দেবী, মৃতদের রক্ষাকারিনী, শিশুদের দেবী যার থেকে শুরু হয় সবকিছুর, রুটি, পানীয় এবং সবুজ ক্ষেতের দেবী । পরের দিকে মিশরীয় পুরানে এই বিশ্বাস দেখা যায় যে, স্বামী ওসাইরিসকে হারানর শোকে ক্রন্দরত আইসিসের অশ্রূ থেকেই নীল নদ প্লাবিত হয় । প্রতি বছর ওসাইরিসের মৃত্যু এবং পুনর্জাগরণকে বিভিন্ন রকম আচার অনুষ্ঠানের মাধ্যমে উদযাপন করা হত । মিশর ছাড়িয়ে আইসিসের উপাসনা ছড়িয়ে পড়েছিল গ্রিক-রোমান বিশ্বেও । খ্রীষ্ঠিয় মতবাদের প্রচার শুরু হওয়ার পূর্ব পর্যন্ত আইসিসের উপাসনা চালু ছিল সেসব অঞ্চলে ।

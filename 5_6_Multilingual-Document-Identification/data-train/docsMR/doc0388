Podvodni ribolov se izvodi u ronjenju pod morem. Podvodni ribolov nije dopušten u slatkim vodama na teritoriju RH. Podvodni ribolov uključuje mnoge sportske aktivnosti, pogotovo u svojoj najrazvijenijoj formi, odnosno u natjecateljskom podvodnom ribolovu. Vrhunski sportski ribolovac je sposoban roniti duboko i dugo, za što su potrebne godine razvoja. Da bi ronilac zadržao fizičku spremu, mora roniti tijekom cijele godine, te prakticirati niz vježbi i različitih vrsta treninga na suhome i pod morem. Mnogi ljudi se bave podvodnim ribolovom u rekreacijske svrhe samo povremeno, uglavnom na ljetovanju. Oni ne koriste sofisticirana ronilačka odijela ni ostalu opremu. Njima podvodni ribolov pruža iskonski kontakt s prirodom i na neko ih vrijeme oslobađa stresa, te pruža zdrav zalogaj. Oni rone na dubinama od 3 do 10 metara i na meti su im uglavnom pojedinačni primjerci manjih riba i glavonožaca. Dvadesetih godina, XX st., popularan je bio podvodni ribolov uz pomoć ronilačkih naočala, ali veliki skok u napretku podvodnog ribolova predstavlja izum ronilačke maske koji je ubrzo slijedio. Ubrzo je postalo jasno da je podvodni ribolov vrlo selektivan lov, da se u podvodnom ribolovu love veliki primjerci riba i da se od podvodnog ribolovca traže vrhunski preduvjeti za uspješan lov, te da sve te karakteristike označavaju sportski karakter tog načina ribolova. Nakon čega su ubrzo uslijedila organizirana natjecanja u podvodnom ribolovu, najviše u Francuskoj, pa Italiji te Španjolskoj. Sportaši koji se bave slobodnim ronjenjem postižu puno veće dubine, budući da je cilj zarona kod njih drugačiji, pa tako trenutni svjetski rekord iznosi nevjerojatnih 214 m, a postavio ga je Austrijanac Herbert Nitsch. Ronjenje u podvodnom ribolovu počinje pripremom za zaron. Priprema zarona uključuje potpuno opuštanje na površini te ventilacija, koju se ne smije pobrkati sa hiperventilacijom, jer je hiperventilacija glavni uzrok stradavanja ronilaca na dah. Zatim slijedi pregib u struku, podizanje nogu čija težina se koristi za zaron te jedan ili dva lagana zamaha rukom. Dalje ronilac nastavlja zaron finim i zaobljenim pokretima nogu, pazeći da perajama ne stvara buku. Dok zaranja, ronilac mora svako malo izjednačavati tlak u srednjem uhu koristeći se nekom od tehnika izjednačavanja tlaka. Ronilac uvijek mora biti savjestan, te pratiti sve signale koje mu odašilje tijelo, kako bi na vrijeme krenuo u izron. U ronjenju je svako forsiranje iznimno opasno i uvijek treba imati na umu da nijedna riba nije vrijedna vlastitog života.
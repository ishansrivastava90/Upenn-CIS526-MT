Не маю на меті зануджуватися передруківкою історичних фактів, тож звично обмежуся найголовнішим. Цікавим було XVII століття в Отинії. Вже в 1618 р. поселення з околицями купили за 150 тисяч злотих Понятовські. В 1643 р. Отинія перейшла до рук Станіслава Потоцького. З 1635 року в Отинії замешкали євреї. Ой невчасно! Якраз за рік до нової назви, в Хмельниччину, в 1648 році, Семен Височан формує в поселенні п'ятнадцятитисячне військо, з яким приєднується до повсталих козаків, а ще захоплює твердині в Пневі, Єзуполі і Печеніжині. Тепер у самому центрі містечка Семену встановлено погруддя, а на гарматі під ним - напис від вдячних нащадків. У 1753 році Отинія дочекалася Магдебургії. В кінці XVIII століття Отинія стала торговим центром, куди приїжджали за сіллю та тютюном. 1817 р. в Отинії відкрилася перша школа, в якій пізніше працював вищезгаданий Садок Баронч. У 1840-х роках поселенням володів поміщик Мікулі. В ХІХ столітті почала розвиватися мануфактура з виробництва гончарних виробів, працював тартак. На межі ХІХ і ХХ століть запрацював машинобудівний завод Бредта і Ко, де було зайнято спочатку 500, а пізніше понад тисячу працівників. Продукцію експортували у Румунію, Болгарію, Росію. Підприємство, яке випускало парові котли, преси, резервуари для спирту, насоси та обладнання для броварень і винокурень, було електрифіковане, машини були на пару - чудо техніки тих часів. Та що там електрика. місцевий машинний магнат Бредт мав власну автівку! В першу світову завод Бредта постраждав - і більше вже ніколи не працював, відродилася лише лісопилка. Майже в кожному будинку середмістя працювали крамниці. Вже в ті часи поруч з магазинами, що торгували новим одягом, були й заклади, де збували тогочасний "секонд-хенд". А ще - горілчані заклади, магазини капелюшків, взуттєві крамниці тощо. По вівторках містечко гуділо базаром, куди прибували жителі околишніх сіл та міст, хто піший, хто на конях. Торгували птицею і горщиками, костюмами і фруктами, овочами і худобою - з землі або возів. Все було так просто. Були в Отинії ратуша, Велика синагога на 5000 віруючих, суд і поліційний відділок. Та був навіть ТЕАТР! Часом там показували кінофільми, а часом ставилися вистави силами місцевих аматорів або заїжджих гастролерів. 1. Власна назва походить від староукраїнської лексеми "Отнина", тобто маєток, успадкована від батька вотчина.  2. Від апелятиву "Отин" — невеликий замок, оточений валами І частоколом.  3. Від особистого імені Отин.  4. Від імені якоїсь дідички-польки Антоніни.  Існують й інші версії. Найвищою точкою Отинії є Стражниця. Отинія є центром селищної ради з 5 лютого 1940 року. До її складу входять села Грабич, Глибока. До 1962 р. селище було районним центром. 30.12.1962 р. було ліквідовано Отинійський район і Отинія ввійшла до складу Коломийського району. До інших районів не належала. Через Отинію проходять автодороги Львів—Чернівці, Отинія—Надвірна. Віддаль до Коломиї — 32 км, до Івано-Франківська — 31 км. На костелі є меморіальна дошка на честь Грюнвальдської битви 1410 р. В Отинії є пам'ятник Т.Шевченку, обеліск слави полеглим воїнам у Другій світовій війні, пам'ятник Семенові Височану, стрілецька могила, пам'ятний знак жертвам репресій, хрест на честь проголошення незалежності України 1991 р. Пам'ятник Леніну демонтовано 6 грудня 1990 року. Обеліск слави споруджено 1967 року в центральній частині селища. Він складається з обеліска бетонного — висота більш як 25 метрів, на шпилі обеліска в 2006 році встановлено фігурний хрест із нержавійки, позаду нього вимурувана стіна. На площі висипана могила розміром 10x30 м, обкладена плитами із чорного граніту. На плитах викарбувано прізвища 334-х воїнів. Могила січовим стрільцям висипана в жовтні 1989 року на селищному цвинтарі. На могилі встановлено 10-метровий дерев'яний хрест. Павло Волянський — професор бурси ім.Шашкевича Української державної гімназії у Перемишлі, диригент гімназійного хору, викладав німецьку й українську мови, автор низки пісень. Його онука Леся Волянська — популярна українська естрадна співачка Канади. В Отинії є один діючий цвинтар, спільний з с.Угорниками. Школа існує з 1827 року. 1945 року семирічну школу реорганізовано в середню. Кількість учнів на 01.07.2003 року — 1.072, учителів — 87. Тепер школа є загальноосвітньою І-ІI ступенів. Директор школи — Ольга Матковська. В школі є бібліотека, фонд — 37.500 книг, бібліотекарі — Ганна Мандзюк, Надія Михайлишин. Будинок культури — на 300 місць, діє з 1969 року, директор Мирослав Марцінків та художній керівник Людмила Марцінків. Бібліотека має книжковий фонд 24.000 примірників, тут є 4 працівники, очолює бібліотеку Ольга Дмитришин. Є три народні самодіяльні колективи, які очолюють Дмитро Мачошак, Володимир Гринів і Людмила Марцінків. ясла-садок "Веселка" на 300 дошкільнят, відкрито 1991 року. Два фізкультурні і музичні зали, світлиця народознавства, плавальний басейн. Очолювала колектив відмінник народної освіти Ірина Кінащук. З вересня 2007 року очолює Радзиняк Наталія Ярославівна. 1940 року в Отинії відкрили лікарню, дитячу й жіночу консультації, амбулаторію, а також створили епідемічну бригаду. 1967 року збудовано типову лікарню на 100 ліжкомісць, тепер — 110. Працює 43 лікарі, 106 середніх медичних працівників, 53 санітарки,35 осіб — допоміжного персоналу. Головний лікар — Роман Марцінків. Спілку селян "Україна" створено 1991 року, попередня назва - колгосп ім.Жданова. Господарські показники в минулому — 28,5 ц/га зернових, сучасний стан урожайності — 12,4 ц/га. Підсобні цехи, переробні — цегельня, кахельний цех, пекарня, млин, пилорама. Розвинена торгівля - в селищі функціонує 35 дрібних магазинів, 10 кафе, 5 торгових кіосків. Давня культура Отинії тісно пов’язана з релігійними обрядами і святами, весільними обрядами, побутовими звичаями. В перший день Різдва діти йдуть у "Вертеп" в Отинії їх називають "геродами". Парубки колядують дівчатам з музичним супроводом старовинні колядки "Ой вночі, вночі щей опівночі" на заколідовані гроші парубки на Меланку запрошують тих дівчат, яким колідували, і влаштовують забаву. На Великдень коло церкви співають великодних церковних пісень. Отинія знаменита своїми весільними музиками. Щорічно в Отинії проводяться такі заходи, як традиційний фестин 12 липня Петра і Павла, відзначення Дня Незалежності, Шевченківські дні, святкування Дня Перемоги, Дня Конституції, Дня Матері, День Молоді.
De adellijke oorsprong van slechts een 400 tal families reikt tot de 17e eeuw of vroeger. Van de adelstitels dateert 5 % uit de Middeleeuwen, 30 % uit de Spaanse tijd en 15 % uit de Oostenrijkse tijd. Het verlenen van een adellijke titel of de opname in de adel gebeurt volgens welbepaalde regels. In de schoot van het Ministerie van Buitenlandse Zaken fungeert een 'Adviescommissie voor de adellijke gunsten' die bestaat uit een twaalftal onafhankelijke leden, de helft Franstalig, de helft Nederlandstalig, de helft edellieden, de helft niet-edelen, met nagenoeg één derde vrouwelijke leden. De weerhouden personen worden uitgenodigd hun akkoord voor de adelsverheffing te betuigen. Niemand wordt ongevraagd of tegen zijn wens voor adelsverlening voorgedragen. Vervolgens wordt een Koninklijk Besluit uitgevaardigd met vermelding van de benoemingen, meestal kort voor de nationale feestdag van 21 juli. Dit gebeurt door 'de koning' in zijn constitutionele functie, en dus onder verantwoordelijkheid van de Minister van Buitenlandse Zaken. Boudewijn I van België verleende tijdens zijn koningschap 489 'adellijke gunsten' al dan niet gekoppeld aan het verlenen van titels. Het statuut van adeldom is in de meeste gevallen erfelijk en de geadelden worden aangeduid met het predicaat 'jonkheer' of 'jonkvrouw'. Daarentegen is een adellijke titel bij hedendaagse adellijke gunsten meestal niet-erfelijk. De adellijke titels van ridder, baron, graaf worden in België nog gecreëerd. Het erkennen van andere geslachten word nog voor alle titels gedaan. Meer en meer worden ook vrouwen in de adelstand opgenomen, ongeacht of ze gehuwd zijn. Aan hen worden de titels barones, burggravin of gravin toegekend. Er is geen vrouwelijk equivalent van de riddertitel. De adellijke titels zijn wettelijk beschermd en mogen uitsluitend worden gedragen door wie ze rechtmatig op officiële stukken kan doen voorkomen. De adellijke titel geeft geen enkel wettelijk voorrecht. Door middel van volle adoptie kunnen minderjarigen volwaardig lid van de adellijke stand worden. Volwassenenadoptie is niet erkend in België. De Vereniging van de Adel is een privévereniging, die open staat voor lidmaatschap van alle leden van de Belgische adel. Deze vereniging is in niets bij de adellijke gunsten betrokken. Er bestaat ook een Raad van Adel, dit is een officieel organisme binnen het Ministerie van Buitenlandse zaken, bestaande uit enkele specialisten, dat de heraldiek, de toekenning van wapens, de opstelling van patentbrieven, en meer algemeen de studie van de adel opvolgt. De huidige voorzitter van de Nederlandstalige afdeling is prof. Paul Janssens. Titels worden steeds minder vaak erfelijk verleend. Voormalig eerste minister en minister van Buitenlandse Zaken Pierre graaf Harmel, kreeg dit voorrecht voor al zijn rechtstreekse mannelijke en vrouwelijke afstammelingen. Andere voorbeelden hiervan vindt men bij de  belangrijke bankiers-industriëlen Lippens en Jacobs. Oud-premier Gaston Eyskens, kreeg de titel van burggraaf met erfelijke overdracht op de eerstgeborene. Het komt ook voor dat de koning ermee instemt dat de titel niet aan de oudste maar aan de op één na oudste zoon wordt doorgegeven, bijvoorbeeld als de oudste zoon priester wordt of naar het buitenland emigreert. Er bestaat ook een procedure om een adellijke titel verbeurd te verklaren, met name bij wangedrag, hoogverraad of grove malversaties.  Dit gebeurde na de Tweede Wereldoorlog toen enkele adellijke personen wegens collaboratie hun titel verloren. Wanneer niet binnen de vijf jaar is voldaan aan het lichten van de 'open brieven', gaat de adelsverheffing niet door en vervalt de benoeming. Dit is bvb. het geval geweest met Marie-France Botte die in 1996 tot barones werd verheven, waaraan zij geen gevolg heeft gegeven. Voor vele oude geslachten zijn deze kosten ironisch. Immers in het ancien regime bestonden deze kosten niet, aan de titel was opbrengst verbonden. Tussenvoegsels die met kleine letters zijn geschreven in de achternaam zijn vaak een aanwijzing naar een adellijk statuut. Een familietak kan desgewenst zijn naam laten aanpassen, hiervoor dient deze erkening door de koning te gebeuren. Zo werden de afstammelingen van Leon d'Udekem, met de toestemming van Leopold II, erkend als de tak d'Udekem de Guertechin. In 2008 werd, om een onverdeeldheid te beëindigen, het kasteel van de familie de Trazegnies in Corroy-le-Château geveild. Het kasteel is sinds 1270 in het bezit van adellijke families gebleven. De huidige markies Olivier de Trazegnies bewoonde het kasteel samen met zijn moeder Marie-Claire Nothomb, een zus van Charles-Ferdinand Nothomb. Het kasteel werd verkocht aan kunstenaar Wim Delvoye voor een bedrag van 3,3 miljoen euro. Onderhands kwam echter een overeenkomst, waarbij markies de Trazegnies opnieuw en ditmaal voor de algeheelheid, eigenaar is geworden.
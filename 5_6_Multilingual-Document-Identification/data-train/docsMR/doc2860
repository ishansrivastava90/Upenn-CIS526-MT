Už od detstva bola Nirmala veľmi odpútaná, okolitý svet ju veľmi nezaujímal. Rodičia sa sprvoti dokonca domnievali, že je mentálne postihnutá. Často sa stávalo, že Nirmala ukončila prebiehajúci rozhovor a náhle sa ponorila do stavu hlbokého pohrúženia, uprene hľadiac pred seba. Vždy bola pokojná, ľahostajná k jedlu i k oblečeniu. Absolvovala iba dve triedy základnej školy.Podľa hinduistických zvyklostí ju v roku Šivu. Hoci hneď po uzatvorení manželstva kategoricky odmietla mať pohlavný styk a aj keď manželstvo ostalo fyzicky nenaplnené, Nirmala bola oddanou manželkou. Bholanath vytrval v tomto neobyčajnom zväzku a postupne sa menil na mimoriadneho jogína. Počas tohto obdobia si okolie všimlo, že Nirmala bola z vonkajšieho hľadiska vzorovou domácou paňou a dokonale si plnila všetky úlohy v domácnosti. To, čo sa odohrávalo v jej vnútre, bolo celkom iného rázu. Niekedy uprostred svojich domácich povinností upadla do stavu hlbokého tranzu a až zásah okolia ju vrátil do bežného vedomia. Nikdy neposkytla vysvetlenie tohto javu. Vždy z nej však vyžarovala radosť. Bola dokonale poslušná a vyzeralo to, že nemá žiadnu osobnú túžbu. Bholanath bol sprvoti zdesený, keď svoju krásou omračujúcu, no zároveň neprístupnú manželku vídaval, ako sa zvíja na dlážke a vydáva podivné zvuky. Keďže ani on a ani Nirmala nemali z detstva formálnu náboženskú prípravu, nevedeli, že Nirmala spontánne cvičila pozície z hatha jógy a jej čudesné zvuky boli posvätné mantry. V roku 1924 Má prestala samú seba kŕmiť. Vyhlásila, že jej ruky by jednoducho nezdvihli jedlo do úst. Ako povedala, ľudia jedia preto, aby ochránili svoj život. Keďže však sama nemala žiadnu potrebu ochraňovať ho, nedokázala samu seba kŕmiť. Ak sa o to pokúsila, jej ruky spontánne začali kŕmiť ostatných. Preto ju po celý zvyšok života uctievatelia museli kŕmiť ako dieťa. Ánandamáji Má si nikdy nepripravovala prejavy či vystúpenia, vždy hovorila z priamej inšpirácie v danom okamihu a k danej osobe. Pre okolie bolo niekedy ťažké prekladať jej slová, pretože boli plné melodicky znejúcich narážiek a etymologických odkazov. Ústrednou témou jej slov vo všemožných variáciach bolo to, že najvyšším cieľom každej ľudskej bytosti je seba-poznanie, všetky ostatné povinnosti sú až druhoradé. Nikoho pritom nežiadala, aby sa stal mníchom či mníškou, vravela, že každý človek, tam kde je, je pripravený vydať sa na cestu. Takisto, napriek tomu, že stelesňovala obnovu starobylých hinduistických tradícií, nikdy všeobecne neuprednostňovala nejakú konkrétnu duchovnú cestu, ale s každému dala inštrukcie, ktoré boli v súlade s jeho osobnými sklonmi a tendenciami. Vravela, že je rovnako kresťankou, muslimkou, hinduistkou a všetkým ostatným, čím len ľudia chcú, aby bola. Práve pre jej žiarivú univerzálnosť ju jej hinduistickí nasledovníci považovali za vtelenie Božskej Matky.
فدراسیون بین‌المللی لیگ راگبی  در ۲۵ ژانویه ۱۹۴۸ در بوردو فرانسه تأسیس شد. این فدراسیون نهاد اداره‌کننده ورزش راگبی ۱۳ نفره در سراسر دنیاست. مقر آن در سیدنی، استرالیا قرار دارد و ریاست آن برعهده کالین لاو گذاشته شده‌است. این سازمان مسئولیت برگزاری مسابقات بین المللی راگبی ۱۳ از جمله جام جهانی راگبی ۱۳ نفره و چلنج کاپ جهانی این رشته ورزش را برعهده دارد. این فدراسیون علاوه بر سازماندهی و هدایت مسابقات بین‌المللی، به تدوین مقررات ورزش راگبی ۱۳ و تعیین رنکینگ جهانی تیم‌های ملی و اعطای جوایز بین‌المللی هم می‌پردازد. هیئت اداره کننده فدراسیون جهانی راگبی لیگ توسط سه کشور اصلی صاحب این رشته ورزشی یعنی استرالیا، نیوزیلند و بریتانیا انتخاب می‌شوند و رئیس فدراسیون با رأی همه اعضای این سازمان انتخاب می‌شود. از مسابقات داخلی راگبی لیگ که تحت نظارت و کمک این فدراسیون برگزار می‌شود می‌توان به لیگ ملی راگبی در استرالیا و نیوزیلند، لیگ برتر و چلنج کاپ اروپا، و لیگ ملی راگبی آمریکا و قهرمانی راگبی روسیه اشاره کرد. از ۱۹۴۸ تاکنون تعیین مقررات راگبی لیگ برعهده این فدراسیون بوده‌است. مسئولین فدراسیون جهانی و فدراسیون‌های ملی ۴ کشور صاحب راگبی دنیا یعنی استرالیا، نیوزیلند، انگلیس و فرانسه در ملاقات‌های نیمه منظمی که تا ۴ بار در طول سال انجام می‌شود، درمورد قوانین این رشته ورزشی به بحث و تصمیم گیری می‌پردازند. البته همه کشورهای عضو حق شرکت در این جلسات و ارائه نظر خود را دارند، اما مسئولیت تصمیم گیری برعهده همان ۵ فدراسیون است. مجمع عمومی دو تا چهار بار در طول سال تشکیل جلسه می‌دهد و درمورد تمام مسائل مربوط به این ورزش حق تصمیم گیری دارد. حق رأی ۱۲ کشور اصلی بسیار بیشتر از سایر اعضاست. هم اکنون کالین لاو از استرالیا رئیس و ریچارد لوئیس از بریتانیا نایب رئیس فدراسیون است.
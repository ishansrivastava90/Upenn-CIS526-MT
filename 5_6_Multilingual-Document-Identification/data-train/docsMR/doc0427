Jumlah muridnya adalah antara 40 sehingga 50 orang sahaja. Pelajar-pelajar ini mendapat pendidikan sekolah rendah sahaja. Tenaga pengajarnya terdiri daripada empat orang guru, termasuklah Encik Samarasingam, Encik A. Auctland, Encik Alwee Jaffar. Guru besar sekolah itu pula ialah Encik Tom Newman. Beliau kemudiannya digantikan oleh Encik J. B. Hobday dan Encik L. C. Stevenson dalam tahun-tahun yang berikutnya. Sebilangan pelajar ini memulakan persekolahan mereka hanya apabila mencapai umur 14 atau 15 tahun, kerana had minimum umur untuk bersekolah pada ketika itu masih belum ditetapkan lagi. Justeru itu pelajar-pelajarnya mempunyai umur yang berbeza-beza juga, walaupun dalam kelas yang sama. Persekolahan pada waktu itu belum diwajibkan lagi oleh pemerintah Inggeris, mengakibatkan kadar ponteng sekolah yang sangat tinggi. Keadaan begini telah memaksa guru besar pada masa itu menghabiskan sebahagian besar daripada masanya di sekolah menangkap pelajar-pelajar yang cuba ponteng sekolah. Pelajaran juga terjejas akibat masalah ini. Namun, tiada penyelesaian ditemui pada masa itu dan masalah ini terus berleluasa. Selain itu, sebuah rumah batu besar untuk guru besar sekolah telah dibina kira-kira 100 ela daripada bangunan utama tersebut. Kini tapak asal tempat itu merupakan tapak Dewan Besar Sekolah Tinggi Batu Pahat. Kawasan di antara rumah guru besar itu diliputi oleh pokok-pokok getah pada masa itu, memaksa guru besar mengharungi hutan belukar di situ untuk bertugas di bangunan utama sekolah. Upacara meletakkan batu asas bangunan yang berukuran 65 kaki X 60 kaki ini dilakukan pada 21 Mac 1964. Pembinaannya dilakukan oleh Kontraktor Tan Meng Huat dari 100-1, Jalan Syahbandar Batu Pahat. Bangunan perpustakaan ini kemudiannya dirasmikan pembukaannya oleh YB Menteri Pelajaran Malaysia pada 31 Mei 1965. Petanda perasmian ini masih kelihatan di pintu masuk utama STBP. Pada tahun 1995 bangunan asrama ini telah dijilat api. Kebakaran ini telah memusnahkan hampir seluruh tingkat atas bangunan tersebut, tetapi mujurnya tidak mengorbankan nyawa. Usaha-usaha pemulihan masih sedang dijalankan. Bangunan surau ini telah siap dibina pada tahun 1977 dan telah dirasmikan pembukaannya oleh YB Dato' Musa bin Hitam, Menteri Pendidikan Malaysia pada 8 September 1979 sempena menyambut perayaan Jubli Intan STBP. Beliau juga telah memberi peruntukan sebanyak $5 000 untuk membeli hampar bagi keperluan surau sekolah ini. Hampar-hampar tersebut telah diterima melalui Pejabat Daerah Batu Pahat pada bulan Disember 1981. Selain itu YB Dato' Yusof Abdul Rahman juga turut menderma hampar kepada surau STBP. Kelulusan permohonan mendapatkan Dewan ini telah diumumkan oleh YB Dato' Musa Hitam selaku Menteri Pendidikan ketika merasmikan Perayaan Jubli Intan STBP pada 8 September 1979. Mengikutnya, projek pembinaannya akan bermula pada tahun 1980 di tapak rumah guru besar STBP. Dewan ini sepatutnya siap dibina pada bulan Ogos 1982, tetapi pembinanya berjanji akan menyiapkannya menjelang bulan September 1982. Pembina tersebut berjaya menunaikan janjinya, tetapi dewan itu hanya mula digunakan secara rasminya mulai awal tahun 1983. Pengurusan Dewan Besar ini diletakkan di bawah seorang guru yang bergelar Setiausaha, dan dibantu oleh sebuah Jawatankuasa Dewan.
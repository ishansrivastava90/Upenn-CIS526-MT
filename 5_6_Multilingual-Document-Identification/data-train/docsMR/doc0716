V priebehu nasledujúcich minút nastal reťazec udalostí, ktorých zloženie trvalo vyšetrovateľom mesiace. Obruč v podlahe si všimol jeden z cestujúcich. Namiesto toho, aby okamžite zastavil vlak pomocou záchrannej brzdy, informoval sprievodcu. Sprievodca, ktorý si práve tiež všimol vibrácie vlaku, sa išiel na kus kovu, o ktorom mu cestujúci povedal, pozrieť. Nedošiel k nemu, lebo vlak dorazil k miestu nešťastia. Keď vlak prechádzal cez prvú z dvoch výhybiek, zaklinená obruč kolesa narazila na jazyk výhybky, ktorý sa odlomil a zdvihol od podvalov. Prerazil tiež podlahu vozňa, uviazol v nej a nadvihol vozeň, ktorý sa vykoľajil. Jedno z vykoľajených kolies narazilo na výmenník druhej výhybky a prehodilo ju. Zadné nápravy tretieho vozňa vošli na druhú koľaj, a došlo tak k roztrhnutiu vlaku, ktoré poškodilo zadnú časť tretieho vozňa. Zostávajúce vozne sa naskladali pred spadnutým mostom ako skladací meter, nakoľko most úplne zatarasil cestu. Všetky vozne 6 a 7, služobný vozeň, reštauračný vozeň, tri vozne prvej triedy s číslami 10, 11 a 12 a zadný rušeň sa vykoľajili a postupne do sebe narazili. Vo vraku vlaku sa našiel aj automobil. Patril trom zabitým železničným technikom a zrejme stál pred nešťastím na moste. Krátko po nešťastí sa šírili správy, že práve tento automobil, ktorý spadol z mosta bol príčinou nešťastia. Rušňovodič si stratu väčšiny vlaku nevšimol. Spustenie automatických bŕzd a zhasnuté kontrolky si vysvetľoval ako poruchu v elektrickom systéme vlaku. Keď ju štandardným postupom v rušni preveroval, zrútil a niekoľko hodín nebol schopný opustiť kabínu. Hoci cestujúci na začiatku vlaku i rušňovodič nehodu prežili, v zadných vozňoch nemali pri nehode v rýchlosti 200 km/h takmer žiadnu šancu. Spolu s tromi technikmi pracujúcimi neďaleko mostu zahynulo 101 ľudí. Vlak ICE 787 Werdenfelser Land prešiel pod mostom v opačnom smere len 2 minúty pred nešťastím. Podľa záznamu v stanici Eschede šiel o minútu skôr oproti cestovnému poriadku. ICE „Wilhelm Conrad Röntgen“ mal naopak minútu meškanie. Keby išli oba vlaky podľa plánu, mohlo byť nešťastie ešte väčšie. K odstráneniu týchto problémov sa ponúkalo niekoľko možností - úprava jazdnej dráhy, to znamená brúsenie koľajníc, použitie vzduchového vypruženia, alebo použitie skladaných kolies s vloženou vrstvou gumy medzi diskom a obručou. S ohľadom na náklady bola zvolená tretia možnosť. Nový návrh kolesa nazvaného Bochum 84/BR 64 nebol pred objednaním a uvedením do prevádzky dostatočne vyskúšaný pri vysokých rýchlostiach, jeho konštrukcia vychádzala z kolies používaných dosiaľ len na električkách. Nasadením týchto kolies boli nepríjemné vibrácie odstránené. V tom čase neexistovalo v Nemecku žiadne pracovisko, ktoré by mohlo fyzicky otestovať medze spoľahlivosti prototypu takého kolesa. Návrh a špecifikácia kolesa boli založené najmä na známych vlastnostiach materiálov a teórii. Vykonalo sa len niekoľko testov v laboratóriu a na železnici, ale nikdy pri väčšom opotrebovaní alebo mimo cestovné rýchlosti. Aj tak sa v priebehu rokov kolesá až do nehody ukázali ako spoľahlivé, bez jediného väčšieho problému.
1950-ben készültek el az első példányok, melyek már az AM–3 típusjelzést kapták. Az első három hajtóművel végzett fékpadi próbák azt mutatták, hogy az AM–3 nem felelt meg az előzetes műszaki követelményeknek, mindenekelőtt a gazdaságosságával voltak problémák a túl magas üzemanyag-fogyasztás miatt. Ezért át kellett tervezni a hajtómű turbináit. 1951 nyarára újabb öt darab átdolgozott hajtómű készült el. Az ezekkel végzett próbák már sikeresek voltak, de a repülőgéptervező irodák a hajtómű segédberendezéseinek módosított elhelyezését kérték. Az átalakított hajtóművekkel 1951 decemberében elvégezték a hatósági vizsgákat, melyek azonban a kompresszorlapátok sérülése miatt sikertelenek lettek. Axiális kompresszora nyolcfokozatú. Ezt követi a 14 csövet tartalmazó csöves kialakítású égéstér, majd a kétfokozatú turbina. Mögötte a hangsebesség alatti fúvócső helyezkedik el. Kompresszorában az áramlás ugyancsak hangsebesség alatti. Az indításkor és alacsony fordulatszámon esetlegesen fellépő pompázs-jelenség kiküszöbölésére a kompresszort a harmadik kompresszor-fokozat mögött pompázs-szeleppel látták el. A hajtómű segédberendezéseihez, valamint a repülőgép egyes fedélzeti rendszerei számára szükséges sűrített levegőt a kompresszor hetedik fokozatánál vezették el. A turbina álló és forgó lapátsorai sem hűtöttek. A turbina körüli hajtóműházat, valamint a turbina két tárcsáját a kompresszorból elvezetett levegővel hűtötték. A hajtómű és a repülőgép jégtelenítéséhez pedig a turbinából vezettek el forró gázt. A hajtómű segédberendezései két csoportban, a kompresszorházon alul és felül helyezkednek el. A segédberendezések hajtásához szükséges tengelyteljesítményt két helyen vették le a hajtómű tengelyéről. A felső kihajtás egy dugattyús légkompresszort, valamint a hajtómű szabályozó-berendezését működteti, míg az alsó kihajtás a repülőgép számára működtet két GSZG–18000 típusú generátorokat és egy hidraulika-szivattyút. A hajtómű a repülőgéptől független, önálló kenési rendszert kapott. Az RD16–15-ös hajtóműveket 1959-ben kipróbálták a Tu–16B bombázókon, valamint a Tu–16K és Tu–104E kísérleti gépeken. A sorozatgyártást azonban elvetették, csupán a kísérleti gépekhez szükséges kisebb sorozatot készítették el.
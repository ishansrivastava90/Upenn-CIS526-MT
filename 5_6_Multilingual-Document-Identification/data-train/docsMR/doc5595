Filatelia se ocupă cu studiul mărcilor poştale şi al timbrelor fiscale. Aceasta include modelul, producţia şi utilizarea timbrelor după ce le-a fost autorizată producerea de către autorităţi guvernamentale, cele mai comune fiind autorităţile poştale. Cu toate că mulţi o confundă cu activitatea de a colecţiona timbre, este o activitate distinctă. De exemplu, filateliştii vor studia mărci poştale extrem de rare nedeţinându-le, ori din cauza costului, ori din cauza numărului foarte redus, pe când colecţionarul poate alege să obţină şi aranjeze timbrele fără a fi prea mult deranjat de origine sau uzură. Cu timpul, oamenii au început să se ocupe mai atent de timbre, deşi numărul timbrelor emise era încă foarte redus. Pentru colecţionarii de atunci era important să-şi formeze colecţii generale, încercând să cuprindă într-o colecţie toate timbrele din lume. Acest lucru ar fi de neimaginat în prezent, din cauza diferitelor emisiuni de timbre. În primii ani filateliştilor nu le stăteau la dispoziţie materiale ajutătoare sau posibilităţi de păstrare a timbrelor în albume speciale, clasoare. Cel mai mare dezavantaj al acesor albume de timbre poştale consta în faptul că fiecare timbru trebuia lipit direct în album cu clei de oase şi cauciuc arabic provenit de la copacul arabic de cauciuc. Cel care încerca să le dezlipească din album le distrugea. Mai mulţi filatelişti au început să se gândească la o modalitate mai bună de păstrare a timbrelor, iar o modalitate raţională a fost descoperită de-abia după 21 de ani, în anul 1881. În 1861 au apărut primele cataloage pentru timbre. Britanicul Dr. John Edwars Gray şi francezul din Straßburg, Berger-Levrault au realizat primele liste de timbre poştale. În aceeaşi perioadă s-au înfiinţat şi primele asociaţii de filatelişti care organizau întâlniri la care colecţionarii puteau lua parte pentru a face schimb de experienţă, cunoştinţe şi de timbre. În anul 1862 au apărut primele reviste filatelice. Prima revistă de filatelie, "The Monthly Advertiser", a apărut în 15 decembrie 1862 în Anglia. La scurt timp au apărut primele reviste de specialitate şi în Germania şi în Austro-Ungaria. Prima revistă de filatelie din Germania s-a numit "Magazin für Briefmarkensammler" şi a fost tipărită pentru prima oară în 1 mai 1863 de magazinul de monezi şi antichităţi Zschiesche & Köder din Leipzig. Revistele filatelice sprijineau în primul rând schimbul de timbre poştale între filatelişti, scriau rapoarte cu privire la noile emisii din toată lumea şi informau pe colecţionari despre tot ce merita să se ştie despre filatelie. În anul 1881 au apărut primele falţuri pentru timbre. Acesteau rezolvau pe termen lung problema păstrării timbrelor. Falţurile pentru timbre au fost emise pentru prima oară de către Dauth comerciantul din Frankfurt de timbre poştale. Erau numite "Marken-Charniere", iar primele 1000 de bucăţi care au apărut în lume costau doar 75 Pfennig.

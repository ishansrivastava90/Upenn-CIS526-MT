La fel ca cei mai mulţi dintre fiii de grăniceri, Grigore Moisil a urmat mai întâi cursurile şcolii triviale din Sângeorz, pentru ca apoi să-şi continue studiile în cadrul Şcolii Normale din Năsăud. Întocmai ca şi cei mai de seamă intelectuali români ai acelor timpuri, pasul următor în formarea educaţională a lui Moisil a fost gimnaziul din Blaj. Aici a studiat teologia şi filosofia între anii 1831 şi 1840.   După terminarea studiilor a fost numit în 1841 paroh în Tiha Bârgăului, comună ce făcea parte din zona Regimentului II de Graniţă Năsăud. Ca preot a desfăşurat o foarte bună activitate, fiind foarte apreciat de grăniceri şi de superiorii săi. Ca urmare a conduitei sale, în anul 1859, când vicarul Macedon Pop este chemat la Gherla, episcopul Ioan Alexi îl numeşte în funcţia rămasă vacantă pe Grigore Moisil. Însă trimiterea unei delegaţii a năsăudenilor în capitala imperială a provocat împotrivirea autorităţilor din Bistriţa – direct interesate şi ele de drepturile de proprietate ale foştilor grăniceri – fapt ce l-a determinat pe vicarul Moisil să reacţioneze energic prin trimiterea unei adrese în care ameninţa că va semnala acest fapt forurilor centrale. Intervenţia vicarului s-a dovedit a fi foarte eficientă, delegaţia năsăudenilor ajungând la Viena şi fiind primită de împărat pe 10 decembrie 1860.    Un alt moment în care vicarul îşi face simţită prezenţa în fruntea mişcării politice a năsăudenilor o reprezintă solicitarea înfiinţării la iniţiativa lui Moisil a unui district autonom al Năsăudului. Solicitarea era o urmare a emiterii Diplomei din 20 octombrie şi a agitaţiei provocate de revendicările saşilor, secuilor şi maghiarilor de restaurare a vechilor comitate, lucru care provoacă o mare îngrijorare în rândurile foştilor grăniceri. În acest scop în cadrul unei adunări a liderilor năsăudenilor, se decide trimiterea unei noi delegaţii la Viena. Activitatea politică a lui Grigore Moisil a fost dublată şi de una pe tărâmul administraţiei ecleziastice şi a celui educaţional.  Odată rezolvată problema districtului, vicarul solicită înfiinţarea unei episcopii la Năsăud, considerând o soluţie adecvată în acest sens mutarea aici a episcopiei de la Gherla. Acest proiect al vicarului, deşi a întrunit sprijinul episcopului Alexi şi a prepozitului Macedon Pop, nu a putut fi pusă în practică datorită influenţei cercurilor maghiare.  Eforturile vicarului - care îndeplinea şi funcţia de inspector al şcolilor din zona fostului regiment de graniţă - pe plan educaţional şi cultural s-au centrat în primul rând spre redobândirea fondurilor şcolare grănicereşti. Din bogatele venituri obţinute din aceste fonduri, vicarul plănuia să aducă Năsăudul la nivelul Blajului, făcând din capitala districtului „o formidabilă fortăreaţă de cultură şi viaţă românească”.  Vicarul s-a preocupat totodată de asigurarea cărţilor necesare atât şcolarilor cât şi învăţătorilor, având în vedere faptul că acestea erau foarte rare în acele vremuri. A insistat să se mărească fondurile şcolare înfiinţate de vicarul Marian astfel încât să poată fi asigurate toate necesităţile şcolilor din district, a încurajat ridicarea de clădiri noi pentru localurile de şcoală şi s-a preocupat permanent de îmbunătăţirea pregătirii învăţătorilor precum şi de situaţia materială a acestora. Cea mai mare realizare a vicarului a fost înfiinţarea la Năsăud, în anul 1863, a mult doritului gimnaziu, al cărui director a fost până în anul 1868 când se retrage din cauza multiplelor sarcini cărora trebuia să le facă faţă, mulţumit că lasă în urma sa un corp profesoral bine pregătit si capabil să ducă mai departe munca începută. Cursul evenimentelor, atât de favorabil năsăudenilor avea să cunoască o orientare mai mult decât neprielnică acestora în urma semnării dualismului austro-ungar. În acest context, la presiunile tot mai intense făcute de maghiari, Districtul Năsăudului a fost anexat în anul 1876 la cel săsesc al Bistriţei. Vicarul Moisil, cu aceeaşi tenacitate cu care luptase pentru împlinirea celorlalte deziderate ale năsăudenilor, conştient că doar aşa Năsăudul şi românii din această regiune puteau să-şi menţină statutul de dinainte, reia proiectul de mutare a Episcopiei Gherlei la Năsăud. Pentru realizarea acestui deziderat, vicarul convoacă o adunare pe 21 mai 1876, în cadrul căreia se ia hotărârea unanimă de a face paşii necesari mutării episcopiei. Vicarul înaintează episcopului de Gherla un memoriu asemănător celui din 1861 şi decide totodată trimiterea unei delegaţii la împărat. Delegaţia compusă din Bohăţel, vicarul Moisil şi Ioachim Mureşan, predă petiţia prin care se solicita mutarea sediului episcopal la Năsăud în cadrul unei audienţe avute în timpul vizitei împăratului la Sibiu. Cu acelaşi prilej cei trei reprezentanţi ai năsăudenilor au prilejul de a se întâlni cu marele om politic român Ion C. Brătianu, prim ministrul României. De la Sibiu cei trei pornesc spre Budapesta şi Viena unde poartă discuţii cu mai mulţi oficiali guvernamentali, pentru ca totul să culmineze cu o nouă audienţă la împăratul Francisc Iosif pe 21 septembrie 1876. Cu toate eforturile depuse de vicar şi însoţitorii săi mutarea episcopiei de la Gherla la Năsăud nu a fost posibilă deşi episcopul unit a fost de acord cu acesta. În anii care au urmat vicarul a renunţat la proiectul episcopiei însă a continuat să-i reprezinte pe grăniceri în disputele lor cu cei care doreau să le încalce drepturile.
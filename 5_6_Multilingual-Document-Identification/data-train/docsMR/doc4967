NK Čakovec je hrvatski Čakovca. Klub je osnovan 1920. godine pod imenom Čakovečki športski klub. Za vrijeme Drugog svjetskog rata Čakovec je bio pod mađarskom okupacijom, pa se klub natjecao u mađarskim natjecanjima do oslobođenja 1945. godine. Tada klub mijenja ime u NK Jedinstvo. Sredinom 60-ih godina 20. stoljeća glavni sponzor kluba postaje čakovečka tvornica odjeće MTČ, čije ime dobiva i klub. 1983. godine klub se spojio sa Slogom, u to vrijeme jedinim drugim klubom u gradu, te je do 1987. godine igrao pod nazivom MTČ-Sloga. Nakon prestanka suradnje sa Slogom klub mijenja ime u NK Čakovec, a Sloga također nastavlja s radom kao zaseban klub. Od hrvatske samostalnosti NK Čakovec je dvaput promijenio ime prema sponzorima, igrajući pod nazivima NK Čakovec Patrick i NK Čakovec Union, a od prosinca 1996. godine do danas nosi naziv NK Čakovec. Svoju drugu prvoligašku sezonu Čakovec je otvorio s dvije pobjede, čime se nakon dva kola našao na vodećem mjestu na prvenstvenoj ljestvici. No, nakon dobrog početka klub je uspio ostvariti još samo 7 pobjeda do kraja sezone, uz 5 neodlučenih rezultata i 16 poraza, što je bilo dovoljno samo za 14. mjesto u konkurenciji 16 klubova u 1. HNL te sezone i značilo izravno ispadanje kluba u 2. HNL. Po ispadanju u drugoligaško društvo klub je napustila nekolicina igrača dovedenih prilikom ulaska u 1. HNL, a neki su se kasnije pridružili NK Međimurju, novom gradskom klubu osnovanom u lipnju 2003. godine. NK Međimurje se kasnije održalo u prvoligaškom društvu četiri sezone između 2004. i 2008. godine, a od 2009. godine ponovno igra u 1. HNL nakon sezone provedene u drugoligaškom društvu. NK Čakovec je nakon ispadanja iz prvoligaškog društva 2002. godine nastavio igrati u 2. HNL. U drugoligaškom društvu klub je 2003. i 2005. godine završio sezonu na trećem mjestu 2. HNL Sjever, a nakon osmog mjesta u toj skupini drugoligaškog natjecanja 2006. godine izborio je i pravo natjecanja u jedinstvenoj 2. HNL u sezoni 2006./2007., koju pak završava na posljednjem mjestu od 16 klubova i ispada u 3. HNL. Nakon samo jedne sezone natjecanja u 3. HNL Istok klub je 2008. godine ispao u 4. HNL, gdje se i trenutno natječe u skupini "Sjever A". NK Čakovec svoje domaće utakmice od 1987. godine igra na Stadionu SRC Mladost u čakovečkom predgrađu Globetka, a taj stadion od svog osnutka u lipnju 2003. godine koristi i NK Međimurje. Ukupni kapacitet stadiona je oko 8.000 mjesta, od čega ima oko 5.000 sjedalica. Stadion je od proljeća 2009. godine opremljen umjetnom rasvjetom i digitalnim semaforom, a umjetna rasvjeta je u isto vrijeme postavljena i oko pomoćnog igrališta koje se nalazi iza glavne tribine stadiona.
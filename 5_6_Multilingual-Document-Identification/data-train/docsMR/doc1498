Het Vlaamse Kruis is een Vlaamse hulpverleningsorganisatie en vzw die op 20 oktober 1927 werd opgericht als tegenhanger van het Rode Kruis. De voornaamste reden voor het oprichten van de vereniging was de grote nood aan degelijke medische verzorging in het naoorlogse Vlaanderen en de wens om hulpverlening met het Nederlands als voertaal te kunnen aanbieden. Prof. dr. F. Daels en dr. Antoine Depage hadden al eerder met de idee gespeeld om een Vlaamse vereniging - actief in de gezondheidszorg- op te richten. Op 20 oktober 1927 werd de vereniging "Het Vlaamsche Kruis" opgericht, waarbij dr. J. Laureys de eerste algemeen voorzitter werd. E. Ilegems werd algemeen secretaris en L. Augusteyns algemeen schatbewaarder. Al van bij haar oprichting kon Het Vlaamse Kruis aan de slag. Immers eind november 1928 begaven de Scheldedijken te Dendermonde. Als eersten waren de Vlaamse-Kruisvrijwilligers ter plaatse en boden ze hulp aan de bevolking met een ingerichte hulppost en ingezamelde goederen. Hetzelfde herhaalde zich bij de volgende overstromingen. In 1929 verscheen het eerste handboek van dr. Laureys over eerste hulp. Het werd een groot succes met vele herdrukken en ook het onderwijs gebruikte het. Naast cursussen voor EHBO werden ook lessen gegeven in volkshygiÃ«ne. Op de vooravond van Wereldoorlog II telde de vereniging een honderdtal afdelingen en genoot waardering en subsidies van gemeenten en provincies. Het Algemeen Secretariaat was gevestigd te Antwerpen en naast een bibliothecaris waren er enkele bedienden in dienst. Men telde meer dan 5 000 leden. Tijdens de oorlog werd massaal hulp geboden aan de burgerbevolking zowel tijdens de meidagen '40 als tijdens de bombardementen van de geallieerden als bij de V1-bommen van de Duitsers. Tijdens de bezetting voerde de organisatie een neutrale koers en nam op geen enkel gebied deel aan enige vorm van collaboratie. Echter, bij de bevrijding werd Het Vlaamse Kruis ten onrechte in een slecht daglicht gesteld. In de meeste afdelingen geraakten vele bestuursleden al dan niet verwikkeld in de repressie. Mensen werden afgeschrikt door het woord "Vlaamse". Het ledenaantal slonk, subsidies vielen weg, bedienden moesten afgedankt worden. Een aantal afdelingen hielen stand, vooral in het Antwerpse waar men toch goede herinneringen had aan de enorme inzet en hulp van Het Vlaamse Kruis bij de V1-bommen. Zo startte men in 1948 te Antwerpen een ambulancedienst voor secundair ziekenvervoer met zeer sociale prijzen. Bij de overstromingen van Ruisbroek in 1976 was Het Vlaamse Kruis ook weer present met een hulppost. De hoofdzetel van Het Vlaamse Kruis bevindt zich vandaag in eigen gebouwen te Mechelen. Het Vlaamse Kruis telt 29 afdelingen verspreid over Vlaanderen en kan op de steun van meer dan 1000 actieve vrijwilligers rekenen. Alle leden van het Vlaamse Kruis zetten zich belangeloos in. Het Vlaamse Kruis is erkend en gesubsidieerd door het Ministerie van Cultuur. Het Vlaamse Kruis stelt tevens 40 personen tewerk. Het Vlaamse Kruis werkt voornamelijk als hulpverleningsorganisatie bij rampen en verzorgt de EHBO-permanentie van talloze evenementen in Vlaanderen. Daarnaast organiseert het ook EHBO-opleidingen, staat het in voor ziekenvervoer en is er een uitleendienst voor medisch materiaal. Algemeen voorzitter van Het Vlaamse Kruis is Dhr. Gilbert Martein. In 2007 vierde de vereniging haar 80-jarig bestaan.
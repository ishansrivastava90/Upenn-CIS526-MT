Introducerea este perioada de creştere uşoară a vânzărilor pe măsură ce produsul este lansat pe piaţă. În această perioadă costul produsului este ridicat, concurenţa se desfăşoară pe baza caracteristicilor de performanţă ale produsului. Datorită incertitudinii pieţei, o strategie de fabricaţie  adecvată trebuie să se bazeze pe criteriul competiţional flexibilitate, pentru a face faţă schimbărilor frecvente ale construcţiei produsului. Creşterea este perioada acceptării masive de către piaţă a produsului şi a profiturilor în creştere. Preţurile produselor pot fi mai mici decât în prima perioadă, concurenţa are loc în special pe baza calităţii produselor. Maturitatea este perioada de încetinire a ritmului vânzărilor, intensitatea vânzărilor se menţine în jurul unei valori ce depinde de echilibrul dintre cerere şi ofertă. Principalele preocupări ale fabricaţiei sunt reducerea costurilor de producţie şi creşterea productivităţii. Concurenţa din ce în ce mai agresivă are loc pe baza preţului produsului. Saturaţia este perioada în care produsul, deşi a ajuns la cea mai înaltă cotă de acceptare de către majoritatea cumpărătorilor, nu se mai poate vinde pe piaţă ca înainte, din cauza apariţiei altor produse cu parametri superiori.Vânzările se încetinesc sau creşterea vînzărilor încetează. Declinul este perioada în care vânzările şi profiturile scad într-un ritm rapid. Preţurile sunt mai mici, există supracapacitate de producţie şi apare riscul ca în cele din urmă produsul să fie scos din fabricaţie, deoarece vânzările pot ajunge la zero sau pot scădea la un nivel destul de redus. Conceptul ciclului de viaţă poate fi folosit pentru descrierea modului în care evoluează produsele pe pieţe şi poate fi utilizat pentru elaborarea unor strategii de marketing corespunzătoare diferitelor faze ale ciclului de viaţă. Pe de altă parte, firma poate lansa noul produs la un preţ ridicat şi cu o promovare scăzută. Această strategie poate avea succes dacă nu există o concurenţă puternică şi cei mai mulţi cumpărători sunt dispuşi să plătească un preţ ridicat. In faza de creştere, pe piaţă intră noi concurenţi care introduc produse cu caracteristici noi, de aceea firma-pionier îmbunătăţeşte calitatea produsului, concurenţa desfăşurându-se pe baza criteriului competiţional "calitate". Firma penetrează noi segmente de piaţă, introduce noi canale de distribuţie şi poate recurge la scăderea uşoară a preţului pentru a susţine creşterea rapidă a pieţei. In faza de maturitate, ritmul de creştere a vânzărilor scade, din cauza existenţei mai multor producători care determină o creştere a concurenţei. Strategia firmelor cu produse în faza de maturitate poate aplica politici de reducere a preţurilor, creştere a bugetelor pentru publicitate, stimularea cercetării-dezvoltării pentru a crea variante perfecţionate de produse. Strategiile mixului de marketing trebuie să se modifice pe măsură ce produsul traversează fiecare fază a ciclului de viaţă. Preţul, distribuţia şi caracteristicile produsului tind să fie modificate.

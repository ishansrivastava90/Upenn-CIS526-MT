Yıkıcı eylemler yapan ama troll zararlısı olmayan kullanıcılar olabilir. Sayfaları geriye çevirme savaşı verenler, taraflı yazı eklemekte ısrar edenler, kaba kullanıcılar, Vikipedi yapısına ve işleyişine itiraz edenler troll zararlısı olmak ya da olmamak arasındaki gri bölgede olsalar da, troll zararlısı sayılmazlar. Ama elbette ki bir troll zararlısı bu tür aktivitelerde de bulunabilir. Troll zararlısının kesin bir tanımını yapmak kolay değildir. Troll zararlısı, doğası gereği daima yapılan tanımdan sıyrılıp zarar verecek yeni bir yol bulur. Burada bahsedilenler, troll zararlısının amacını ve ne gibi eylemler yaptığını gösteren genel bir resimdir. Vikipedi'ye zarar veren kişinin troll zararlısı olduğunu belirlemek güçtür. Bu sebeple troll zararlılarına karşı bir uygulama belirlenmemiştir. Hizmetliler troll zararlılığı yapanları engelleme hakkına sahip değildir, ama örneğin İngilizce Wikipedia'da bazı kullanıcılar başka sebeplerin de eklenmesi ile, engellenip öyle bırakılmışlardır. Troll zararlılığı, Vikipedi'deki çalışmaları sabote etmek için kasten girişimde bulunulmasıdır.  Bilgisizlik, karşıt görüşe sahip olma, sert bir tarzda taraflı yazı yazmaya çalışma gibi eylemler kendi başlarına troll zararlılığı sayılmazlar. Yanlış yönlendirilmiş oylamalar, adaylıklar ya da kural değişiklikleri de tek başlarına troll zararlılığı olarak adlandırılamaz. Bu eylemler kötü niyet doğrultusunda yapıldığında troll zararlılığı olarak adlandırılır. Birine troll zararlısı demek, başkasının kişisel amacını yargılamak demektir. Bu tür bir amacı kesin olarak tespit edebilecek keskin çizgiler olmadığı için, birine troll zararlısı etiketi yapıştırmadan önce iyi düşünmek gerekir. Birine troll zararlısı yakıştırması yapmadan önce, öyle olmadığını varsaymaya çalışın. Hatalarını kibarca ve mantıklı bir biçimde anlatın. Kuralları gösterin. Biçim kılavuzunu gösterin. İlgili eski tartışmaları gösterin. Eğer buna karşılık tam bir uyumsuzluk ve dinleme konusunda isteksizlik gösterme eylemi devam eder ve tartışmada yumuşak davranmaya yanaşmaz ise, işte o zaman troll zararlısı olduğunu düşünebilirsiniz. Bu durumda dahi sessiz kalın ve diğer kullanıcıların yorumlarını bekleyin. Yanlış anlaşılmış bir kullanıcıyı kaybetmektense, kendisinin troll zararlısı olduğu kesinlik kazanıncaya kadar beklemek daha iyidir. 'Yeni kullanıcıları ısırmayın' prensibini de aklınızdan çıkarmayın. Aşağıdaki eylemler Troll zararlılarının sıklıkla başvurduğu yöntemlerdir. Ama bunları yapan herkese 'troll zararlısı' demek doğru değildir. Bu tür troll zararlısı tartışmalı olacak şekilde kasıtlı olarak kışkırtıcı yazı ekler ve bir çeşit savaş başlatır. Bu genelde, Vikipedi'de azınlıkta ya da tartışmalı sayılabilecek görüşte olan ve bu görüşünün Vikipedi'de yeteri kadar yer bulamadığını düşünen kişilerce yapılır. Fakat troll zararlısı görüş birliği ya da uzlaşma aramayıp, ısrarla istediğini yapmaya çalışır. Yazdıkları şeye hararetle inanan kişiler bazen troll zararlısı gibi davranabilirler. Uzlaşmayı reddedenlerin hepsi troll olmayabilir. Bazen kurallara uymayan bir davranış, kuralı bilmemekten kaynaklanabilir. Kullanıcıya kuralı gösterip davranışlarını izlemeye alınız. Kişi kurala uyarsa ya da kuralın değişmesi için uygun yöntemleri kullanmaya başlarsa, büyük ihtimalle Troll zararlısı değildir. Ama eğer kural yanlıştır deyip, kuralı düzeltme çabasına girmeden, kuralı yok sayarsa, büyük ihtimalle Troll zararlısıdır. Bazı ilkeler siyah-beyaz gibi kesinlik içermeyebilir ve yeni kullanıcıların anlaması uzun sürebilir. Bu gibi durumlarda bu tür kullanıcıları Köy çeşmesine ya da Vikipedi IRC kanalına yönlendirerek diğer Vikipedistlerin de yardımcı olması sağlanmalıdır. Troll zararlılarının kullandığı başka bir yöntem de, cevapları kolayca bulunabilecek ya da belli olan sorular sormaktır. Eğer bir kullanıcı aptalca sorular soruyorsa, cevabını kendisinin bulabileceği sayfalara yönlendirin. Israrcı davranırlarsa kibarca meşgul olduğunuzu ve yardım edemeyeceğinizi belirtin. Eğer cevap verdiğiniz halde hala devam ederse ya da yardım etmiyorsunuz diye şikayetler etmeye başlarsa büyük ihtimalle Troll zararlısıdır. Bazıları tembel veya kafası karışmış da olabilirler. Vikipedi bilginin paylaşılması amaçlı bir yerdir. Gerçekten yardım isteyenlere kapılarınız her zaman açık olsun. Yaratıcı trollük, bölücülüktür ve bölücülüğün en yaygın hallerinden biri bir sorunun çözümü için kurallara tamamen zıt yeni yollar bulmaktır. Trollük tanımını ne kadar geniş tutarsanız tutun, bu onlar için sorun olmayacaktır, işine kendini adamış bir troll henüz düşünülmemiş bir şey mutlaka bulacaktır.
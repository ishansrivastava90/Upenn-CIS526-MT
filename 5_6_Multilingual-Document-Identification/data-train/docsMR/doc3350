Oproti jiným FPS nejde o klasické střílení, ale prioritním úkolem hráče je přemýšlet, kterak se za pomoci dvou portálů přemístit na konec aktuální úrovně a zároveň se vyhnout nástrahám. Hra byla označena jako nejvíce originální videohra roku 2007 a ačkoliv šlo původně pouze o doplněk balíku Orange Box, má se dočkat pokračování pod názvem Portal 2, které je avizované na rok 2010. Po vytvoření obou portálů lze procházet z jednoho do druhého, eventuelně jeden umístit na zem a druhý na vyvýšené místo a tak se přemisťovat po testovacích komorách. Na konci každé komory je výtah do další úrovně, ale součástí testovacích komor jsou i různé nástrahy jako nádrže s životu nebezpečnou tekutinou, posuvné zdi/podlahy, automatické střílny apod. Portály zůstávají na svém místě, dokud hráč znovu nevypálí pro vytvoření portálu dané barvy, dokud neprojde silovým polem nebo dokud jeden z portálu není zahrazen např. pohybující se stěnou. Lze samozřejmě také vytvořit nekonečnou smyčku, například portály ve stropě a v podlaze, které budou pod sebou. Jimi pak bude hráč padat, dokud se neodchýlí ze směru pádu. Portály je možné také využít pro průzkum, kdy lze vypálit portál do místa, kam není vidět a druhým portálem se podívat na ono místo. Kromě hráče lze portály také přemisťovat předměty, na které platí stejné fyzikální zákony. V praxi to lze použít jako zbraň proti robotizované, automatické střílně, při vytvoření portálu pod ní a druhého kdesi na vyvýšeném místě, střílna propadne portálem a vypadne jinde, kde se deaktivuje po spadnutí na zem. Takto je také možné použít nějaký předmět, aby přes portál zasáhl střílnu a deaktivoval jí. V jiných částech hry je zase nezbytně nutné skrze portály dopravil levitující energetický výboj do přijímače, což vyžaduje přesné načasování a správné umístění portálů, kterými výboj prolétává. Pro zvýšení obtížnosti některé testovací komory obsahují silová pole, kterými může projít hráč, ale při průchodu zmizí všechny vytvořené portály a není také možné přenášet přes pole dostupné předměty. Je tak nutné např. nechat vylétnou energetický výboj z připravených portálů, až následně projít silovým polem a teprve potom pokračovat v navádění výboje dalšími portály. Každá testovací komora obsahuje silové pole před výtahem do další komory. V testovacích komorách jsou také rozmístěna nášlapná tlačítka sloužící k otevírání dveří, které se po opuštění tlačítka zavřou buď ihned nebo se zpožděním. Pro zatížení tlačítek jsou určené tzv. zatěžkávací kostky, které hráč může nosit nebo přemisťovat přes portály. Pro usnadnění je hlavní postava vybavena blíže neurčenými tlumiči na lýtkách a tak může dopadnout z jakékoliv výšky bez zranění, což je de facto nezbytné při průchodu různými portály. Chell později získává od GLaDOS portálovou pistoli, se kterou nejprve může vytvořit modrý a později i oranžový portál. Ačkoliv GLaDOS zní velmi dětsky a roztomile, v jejích slovech je cosi nedůvěryhodného, což se potvrzuje u první testovací komory, kde Chell může přijít o život. Jak Chell postupně prochází celkem 20 testovacími komorami, GLaDOS jí vždy pochválí za dobrou práci a připomene, že konec testu se již blíží a na ní čeká závěrečná párty a samozřejmě výborný dort. Při procházení jednotlivými úrovněmi Chell nachází Kostku společnici. Jde o standardní zatěžkávací kostku pro tlačítka, ale má na sobě srdíčko. Ve stejné úrovni také objevuje zákoutí, kde patrně předchozí testovaný subjekt zůstal do své smrti, stěny popsal hláškami „Dort je lež!“ a také polepil zdi fotkami, kde každému hlavu nahradil obrázkem kostky společnice. Když Chell projde zákulisními prostory, dostává se do velké místnosti, kde uprostřed nachází soubor zavěšených kovových koulí, některé vybavené očima. Jde o GLaDOS. Když Chell přichází, vypadne z počítače jedna z koulí. GLaDOS odmítá prozradit co to je a tak Chell kouli vhazuje do spalovny, čímž začíná boj o život. GLaDOS se různými prostředky snaží Chell zabít. Hlavní hrdinka tak postupně získává z GLaDOS další koule, které jsou jednotlivými obvody hlavního počítače, což ale zjistí až později. První z koulí byla údajně obvodem pro trpělivost. Když se Chell daří zničit poslední součást, GLaDOS exploduje a Chell se probouzí kdesi na povrchu u vstupní brány do areálu Aperture Science. Za deště se snaží zvednou a odejít, ale záhy opět upadá na silnici.
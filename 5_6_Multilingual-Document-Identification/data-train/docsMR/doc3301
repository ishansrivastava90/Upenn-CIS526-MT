Ahli kumpulan Linkin Park adalah Chester Bennington, Mike Shinoda, Brad Delson, Dave Farrell, Rob Bourdon, dan Joe Hahn. Linkin Park pernah memakai nama "Xero" dan "Hybrid Theory", yang menjadi tajuk album debutnya, sebelum mengganti nama menjadi "Linkin Park". Setelah Wakefield meninggalkan kumpulan, Shinoda mengadakan satu sesi ujibakat bagi mencari pengganti Wakefield. Melalui Jeff Blue, wakil A&R bagi syarikat Warner Bros. Records, Shinoda dan Delson mendapat tahu mengenai seorang vokalis bernama Chester Bennington dari Phoenix, Arizona yang berminat menyertai mereka. Sebelum ini Bennington pernah menjadi vokalis bagi kumpulan Grey Daze. Shinoda dan Delson menghantar sebuah pita kaset yang mengandungi sebuah lagu kosong dan meminta Bennington merakamkan suaranya di dalam pita tersebut. Tanpa membuang masa, dia merakamkan suaranya di dalam pita tersebut dan memainkannya melalui telefon. Kumpulan Xero tertarik dengan kehebatan suara Bennington, dan akhirnya Bennington diterima sebagai vokalis utama kumpulan tersebut. Sebaik sahaja penubuhan kumpulan tersebut berjaya disempurnakan dengan penyertaan Bennington, mereka mula berusaha untuk mendapatkan sebuah syarikat rakaman. Malangnya, nama Xero tidak boleh digunakan kerana telah digunakan oleh kumpulan lain, maka mereka menamakan semula kumpulan mereka sebagai Hybrid Theory. Dalam pada itu, Phoenix meninggalkan kumpulan dengan sementara untuk dipinjamkan kepada kumpulan lamanya iaitu The Snax. Tempatnya digantikan oleh Kyle Christner dan Scott Koziol yang turut muncul dalam video klip One Step Closer. Untuk mendapatkan syarikat rakaman, mereka menerbitkan album demo Hybrid Theory EP pada tahun 1999 sebanyak 1,000 salinan sahaja. Menjadi artis Warner Brothers pada hujung 1999 selepas ditolak oleh tiga label yang dikatakan cukup sombong, album pertama mereka, Hybrid Theory diterbitkan pada musim luruh tahun 2000. Single seperti Crawling dan One Step Closer tanpa membuang masa terus menjadi lagu pujaan ramai dan kerap kali disiarkan di corong radio. Videonya juga menjadi pilihan penonton MTV. Mereka menandatangani kontrak dengan Warner Bros. Music hasil rundingan Jeff Blue dengan orang atasannya. Sekali lagi kumpulan Hybrid Theory terpaksa menukar nama kumpulan untuk mengelakkan daripada disaman oleh sebuah kumpulan pemuzik British bernama Hybrid. Akhirnya mereka menggunakan nama Linkin Park dan terus kekal sehingga sekarang. Pada tahun 2002, Shinoda dan Hahn bekerjasama dengan kumpulan The X-ecutioners untuk lagu It's Going Down. Pada pertengahan tahun tersebut, Linkin Park menghasilkan sebuah album remix bagi Hybrid Theory iaitu Reanimation. Selepas melancarkan album tersebut, mereka kembali ke studio bagi proses rakaman album studio kedua mereka. Pada Januari 2002, Hybrid Theory menerima tiga pencalonan Anugerah Grammy, untuk Album Rock Terbaik dan Artis Baru Terbaik. Sebulan kemudian, Linkin Park membawa pulang anugerah Persembahan Hard Rock Terbaik bagi lagu Crawling. Pada 25 Mac 2003, Linkin Park melancarkan album studio kedua mereka iaitu Meteora. Nama Meteora diambil dari sebuah rumah ibadat yang terletak di atas puncak berbatu-batan di Yunani. 11 juta naskhah album tersebut telah terjual di seluruh dunia. Salah satu lagu di dalam tersebut iaitu Breaking the Habit mencatat sejarah tersendiri kerana video klipnya menggunakan teknik anime. Di dalam konsert jelajah mereka ke serata dunia, Linkin Park buat pertama kalinya membuat konsert di Stadium Merdeka, Kuala Lumpur, Malaysia pada 15 Oktober 2003. Konsert tersebut disifatkan sebagai konsert rock terbesar pernah diadakan di Malaysia pada ketika itu, dengan kehadiran penonton seramai lebih 35,000 orang. Atas permintaan MTV, Linkin Park menerbitkan sebuah album kolaborasi dengan Jay-Z bertajuk Collision Course pada penghujung 2004. Tahun 2005 merupakan satu tahun yang senyap buat Linkin Park. Pada tahun tersebut, Linkin Park lebih menumpukan kepada siri konsert amal bagi membantu mangsa tsunami yang melanda Asia pada Disember 2004 dengan menubuhkan Music for Relief bersama-sama artis lain. Sementara mereka sedang mencari bahan untuk dimuatkan di dalam album studio ketiga mereka, Mike Shinoda membuat satu projek sampingan hip-hop bersama kumpulan Fort Minor melalui album The Rising Tied. Sementara itu juga, Bennington turut membuat projek sampingannya yang dikenali sebagai Snow White Tan. Butiran lanjut mengenainya tidak diketahui. Sebanyak 100 lagu demo telah dicipta tetapi hanya 12 sahaja yang dimuatkan di dalam album mereka. Di dalam album ini juga, Linkin Park mencuba satu gaya baru muzik mereka, yang disifatkan oleh Mike Shinoda sebagai "satu pencapaian besar buat Linkin Park". Album studio ketiga mereka ini diterbitkan oleh Shinoda serta Rick Rubin, bekas ahli kumpulan Beastie Boys.
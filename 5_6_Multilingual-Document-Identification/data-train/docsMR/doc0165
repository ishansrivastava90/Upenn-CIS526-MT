Konsensusprincippet kan kun fungere blandt bidragydere som gør deres bedste for at samarbejde for at beskrive de forskellige syn på et emne så nøjagtigt og passende som muligt. At indsætte en triviel oplysning i en artikel når flere andre har modsat sig dette, er et eksempel på brud på konsensus. Det antages at bidragydere som arbejder for at opnå konsensus, gør det med Wikipedias grundretningslinjer som basis, specielt neutralitet. Til tider kan en gruppe bidragydere gennem stædighed, antal og organisering være i stand til at "trumfe" andre bidragydere, og opbygge bred støtte for en subjektiv, unøjagtig eller krænkende version af en artikel. Dette er ikke konsensus. Den foretrukne måde at håndtere dette på er at inddrage flere i diskussionen ved at tage sagen op i et større forum – for eksempel ved Landsbybrønden – eller ved at kontakte brugere som man ved kan være interesseret i at hjælpe til med at løse en konflikt. Når flere bliver involveret, er det vanskeligere for en gruppe at "køre andre over". Samtidig er der grund til at minde om at hvis man står mod en gruppe bidragydere, kan det godt tænkes at man faktisk tager fejl og at det er de andre som har ret. En speciel problemstilling på Wikipedia er nye brugere som ser ud til at have oprettet en brugerkonto alene for at arbejde på ét tema. Det vigtigste princip for konsensusbygning er at nå en fælles konklusion, hvor også de som i udgangspunktet er uenige accepterer konklusionen som rigtig for Wikipediasamfundet. Dette er ikke altid så let, specielt ikke når der er mange synspunkter som kommer frem i løbet af diskussionen. Man bruger derfor ofte flertalsprincippet for at afgøre hvad der skal gøres. I forhold til konsensusprincippet er det da et overvældende flertal som er det bedste, for eksempel 2/3, 3/4 eller mere. Hvis man ikke når et sådant flertal regnes sagen for uløst, hvilket alt afhængig af problemstillingen enten betyder at man beholder status quo eller at man begynder diskussionen forfra, måske efter en kort nedkølingspause. Stemmetælling er ikke en ideel måde at tage afgørelser på, og afstemninger på Wikipedia må ofte tolkes ud fra andre faktorer end rene tal. Hvor stort flertal, der behøves for at have et afgørende flertal, varierer, og det er gerne sådan at jo vigtigere diskussionen er, jo større flertal skal der til. I nogle tilfælde er der kun visse brugere som kan implementere afgørelsen. For eksempel skal man være administrator for at kunne slette en side, og bureaukrat for at give en person administrator- eller bureaukratrettigheder. Dette betyder at administratorer og bureaukrater får et specielt ansvar for at tolke afgørelser. Men deres primære rolle er at tjekke om proceduren er overholdt i forbindelse med afgørelsen, for eksempel ved at tjekke at der ikke er brugt sockpuppets og at det kun er brugere, der var registreret før afstemningens begyndelse, der stemmer. Alle kan deltage i denne proces, men i praksis bliver det ofte administratorerne som sidder med overblikket som er nødvendigt for at kunne validere afstemningen. De kan således nemt få en særlig, men egentlig uønsket rolle. I nogle tilfælde er afstemninger den eneste måde at løse en uenighed. Dette bør helst forbeholdes mindre afgørelser, og gøres som en sidste udvej efter at diskussionen er gået i stå. Et alternativ til en afstemning er en formel spørgerunde, hvor man finder ud af hvor brugerne står i et spørgsmål, men uden at dette er bindende. For at en afstemning skal kunne siges at være forankret i konsensusprincippet bør man efterstræbe et solid flertal for det ene eller det andet alternativ. Hvor stor flertal, der skal til, bør defineres på forhånd.
Α) 1792 – 1822 Β) 1822 – 1881 Γ) 1881 – 1962 Δ) 1962- σήμερα thumb Α΄ περίοδος  1792 – 1822 Η βιβλιοθήκη είναι άρρηκτα συνδεδεμένη με το ιστορικό γυμνάσιο Χίου, τη Σχολή Χίου που ιδρύθηκε το 1792 με διευθυντή μια μεγάλη μορφή του νεοελληνικού Διαφωτισμού τον Αθανάσιο Πάριο, που συγκέντρωσε τα βιβλία των παλαιοτέρων σχολείων. Ταυτόχρονά, ακάματα και ακατάπαυστα ο «γραικός των Παρισίων», Αδ. Κοραής φρόντιζε για τον εμπλουτισμό της βιβλιοθήκης, πιστεύοντας ότι οι διδάσκαλοι χωρίς βιβλία δε μπορούν να ωφελήσουν τους μαθητές τους. Ο ίδιος έστελνε όσα έργα εξέδιδε εκείνος, προέτρεπε τους εκτός του νησιού Χιώτες να συνδράμουν όπως μπορούσαν, με την «Αγγελία» του καλούσε τους φιλέλληνες της Ευρώπης να αποστέλλουν ένα αντίτυπο των συγγραμμάτων τους, ενώ με τις υποδείξεις του οι Έφοροι της Σχολής έστειλαν 20.000 γρόσια για αγορά βασικών βιβλίων και αποφάσισαν να διαθέσουν 3.000 γρόσια ετησίως για τον σκοπό αυτό. Ο αριθμός των βιβλίων που συγκεντρώθηκε ήταν τέτοιος που το 1817 οικοδομήθηκε ανεξάρτητο μεγαλοπρεπές κτήριο, εκεί υπήρχε δημόσιο  αναγνωστήριο οργανωμένο, ενώ δικαίωμα δανεισμού είχαν μόνο οι δάσκαλοι της Σχολής.  Μέχρι το 1822 η βιβλιοθήκη κατείχε πάνω από 20.000 τόμους με έργα αρχαίων Ελλήνων συγγραφέων, εκκλησιαστικών συγγραφέων και επιστημόνων της Ευρώπης όπως και εκδόσεις του τυπογραφείου της Σχολής. Όλα αυτά συνέβαιναν μέχρι τη στιγμή της φοβερής καταστροφής του νησιού από τους Τούρκους, το 1822, όταν όλα αφανίστηκαν σε μια στιγμή. Β΄ περίοδος 1822 – 1881 Γ΄ περίοδος 1881 – 1962 Το νεόδμητο κτήριο υπέστη πολλές φθορές αλλά ευτυχώς δεν γκρεμίστηκε και γι’ αυτό δεν καταστράφηκαν ούτε χάθηκαν οι θησαυροί της βιβλιοθήκης, κρίθηκε όμως απαραίτητη η κατεδάφησή του. Η Εφορεία των Ορθοδόξων Σχολείων με την οικονομική αρωγή των χιακών παροικιών του εξωτερικού, ανήγειρε το σημερινό, νεοκλασικού ρυθμού κτήριο. Τα εγκαίνια της βιβλιοθήκης έγιναν το 1885 και  στο υπέρθυρο τοποθετήθηκε η μαρμάρινη επιγραφή «ΒΙΒΛΙΟΘΗΚΗ ΑΔΑΜΑΝΤΙΟΥ ΚΟΡΑΗ» για να τιμηθεί ο μεγάλος δημιουργός της. Σε μια μεγάλη αίθουσα χωρίς διαίρεση τοποθετούνται τα βιβλία σε προθήκες υαλόφρακτες που έφταναν μέχρι την οροφή. Το 1921 άρχισε μια απογραφή των βιβλιών που διήρκησε μέχρι το 1925.  Η έλλειψη αναγνωστηρίου και χώρου για τα νέα βιβλία που αποκτούσε η βιβλιοθήκη επέβαλαν την επέκταση του οικοδομήματος, τρεις αίθουσες στο υπόγειο φιλοξένησαν τα βιβλιοστάσια, ενώ η μεγάλη αίθουσα στο υπερυψωμένο πλέον ισόγειο μετατράπηκε σε αναγνωστήριο. Στο μεταξύ ο νόμος 3645/1928, αναγνώρισε τη βιβλιοθήκη ως ανεξάρτητο πνευματικό ίδρυμα με την επωνυμία «Δημόσια βιβλιοθήκη Χίου «Κοραής»». Στα 1933 η βιβλιοθήκη αριθμούσε 35.000 τόμους και 1.610 χειρόγραφα που προέρχονταν κυρίως από δωρεές, σύμφωνα με τον κατάλογο που δημοσίευσε ο Στέφανος Καββάδας. Από το 1950 με τη φροντίδα του Αλέκου Καλαμπόκη, διευθυντή της βιβλιοθήκης, συστήθηκε και οργανώθηκε το δανειστικό τμήμα που περιελάμβανε 10.500 τόμους και αριθμούσε 3.700 εγγεγραμμένα μέλη. Στη μετέπειτα ιστορία της βιβλιοθήκης καθοριστική ήταν η συμβολή της οικογένειας Αργέντη.     Δ΄ περίοδος 1962- σήμερα Η 50η επέτειος της απελευθέρωσης του νησιού, 1962, ήταν ορόσημο για την σύγχρονη ιστορία της βιβλιοθήκης. Ο Φίλιππος Αργέντης δώρισε τη «χιακή βιβλιοθήκη» του, μια συλλογή σπάνιων εκδόσεων, ειδικών επιστημονικών περιοδικών, χαρτών, λευκωμάτων, πολύτιμων χειρογράφων, κειμηλίων, φωτογραφιών, πινάκων ζωγραφικής κλπ. που καλύπτει όσα έχουν σχέση με όλους τους τομείς του χιακού πολιτισμού από τον 14ο μέχρι τον 20ο αιώνα. Παράλληλα ανέλαβε την ανακαίνιση του κτηρίου, που επεκτάθηκε και διαμορφώθηκε όπως το γνωρίζουμε σήμερα. Τις προσπάθειες του ολοκλήρωσε ο γιος του Παντελής Λορέντζος Αργέντης. Στον πρώτο όροφο της βιβλιοθήκης στεγάστηκε το Λαογραφικό Μουσείο, με έπιπλα και χρηστικά αντικείμενα καθημερινής χρήσης των κατοίκων της Βόρειας Χίου, τη συλλογή των τοπικών ενδυμασιών και την  Πινακοθήκη, που περιέχει εικόνες μελών της οικογένειας Αργέντη, κειμήλια, εργόχειρα και άλλα κομψοτεχνήματα. Το νέο κτήριο εγκαινιάστηκε το 1978, έκτοτε η βιβλιοθήκη με το διττό της ρόλο, ως Βιβλιοθήκη και ως Μουσείο, δέχεται χιλιάδες επισκέπτες.  Στο μεταξύ το 1971 έφτασε στη Χίο η μεγάλη δωρεά του μεγάλου νεοέλληνα συγγραφέα Γεωργίου Θεοτοκά, πρόκειται για 4.000 τόμους με ιδιόχειρες αφιερώσεις και τα προσωπικά του αντικείμενα που τοποθετήθηκαν στην ομώνυμη αίθουσα. Το σημαντικό χωροταξικό πρόβλημα αντιμετωπίστηκε μερικώς με την παραχώρηση το 1993 του διπλανού κτηρίου του Δημοτικού Παρθεναγωγείου, στο οποίο τμηματικά έχουν μεταφερθεί το δανειστικό τμήμα, η συλλογή της Κινητής Βιβλιοθήκης, το Κέντρο Πληροφόρησης και το Συντηρητήριο, ενώ από το 2009  λειτουργεί και το 5ο Βιβλιοστάσιο όπου φιλοξενούνται συλλογές βιβλίων. Από το 1972 η βιβλιοθήκη ξεκίνησε ένα πρωτοποριακό πρόγραμμα λειτουργίας κινητής μονάδας, με βιβλιοαυτοκίνητο που μετέφερε τον κόσμο της γνώσης στα πιο απομακρυσμένα χωριά του Νομού. Το πρόγραμμα αυτό το 1997, θεσμοθετήθηκε πλέον από την πολιτεία και ένα σύγχρονο αυτοκίνητο επισκέπτεται σχολικές μονάδες και χωριά, εξοικειώνοντας τους πολίτες με τις υπηρεσίες της Βιβλιοθήκης και τις νέες τεχνολογίες. Από τη δεκαετία του ’80 δημιουργήθηκε σύγχρονος ηλεκτρονικός βιβλιοκατάλογος. Από το 2006, στα πλαίσια του Προγράμματος «Κοινωνία της Πληροφορίας» και με την υποστήριξη του τμήματος Μηχανοργάνωσης του Πανεπιστημίου Αιγαίου, λειτουργεί το Δημόσιο Κέντρο Πληροφόρησης. Παράλληλα έχει ξεκινήσει το μακρόπνοο αλλά και απόλυτα απαραίτητο έργο της ψηφιοποίησης του υλικού της Βιβλιοθήκης. Η βιβλιοθήκη οργανώνει επίσης εκπαιδευτικά προγράμματα, εκθέσεις, εκδίδει βιβλία, διοργανώνει ομιλίες, συνέδρια και φιλοξενεί εκδηλώσεις πολιτιστικών σωματείων, τιμά Χιώτες καλλιτέχνες και πνευματικούς ανθρώπους και προβάλλει το έργο τους, ενώ συνεργάζεται με άλλες ομόλογες σε διάφορους τομείς. Βιβλιογραφία
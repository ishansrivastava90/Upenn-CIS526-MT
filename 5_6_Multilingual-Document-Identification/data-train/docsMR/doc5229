Již pod novým názvem Muzeum pro umělecký průmysl se v roce 1949 přestěhovala do bývalého exportního domu Zimmer & Schmidt v Jiráskově ulici, dnes ulice U Muzea, kde sídlí dosud. V letech 1953-1961 bylo muzeum přičleněno jako pobočka k Národnímu technickému muzeu v Praze. Tento stav však netrval dlouho. V roce 1961 přešlo pod správu Okresního národního výboru v Jablonci nad Nisou a specializovalo se na výzkum dějin skla a bižuterie, což se projevilo i v novém názvu – Muzeum skla a bižuterie. V oboru skla mu byla přiznána nejprve oblastní, od roku 1974 pak celostátní působnost, obor bižuterie měl tuto exkluzivitu již od roku 1961. V roce 2001 započala příprava celkové rekonstrukce, která se následně naplno rozběhla. V jejím průběhu došlo, v rámci reformy veřejné správy, k významné změně. Po zrušení Okresního úřadu v Jablonci nad Nisou se zřizovatelem Muzea skla a bižuterie stalo od 1. ledna 2003 Ministerstvo kultury České republiky. Technická rekonstrukce muzea byla završena kolaudací 26. srpna 2004. Dne 23. září 2004 proběhla slavnostní vernisáž za účasti prezidenta republiky Václava Klause, představitelů Ministerstva kultury a mnohých čestných hostů. Muzeum skla a bižuterie v Jablonci nad Nisou bylo následně s novými expozicemi Kouzelný svět bižuterie a Čarovná zahrada – České sklo sedmi století otevřeno veřejnosti. Druhou budovou je Galerie Belveder, kde je trvale umístěna výstava skleněných knoflíků a měšťanský empírový salónek. Také zde se konají tematické výstavy. I když expozice nabízí návštěvníkům 380 m2 plochy nemůže představit úplné bohatství sbírek. V prvním sále se seznámíte s pojmy bižuterie a export, jenž umožnil rozvoj průmyslu po celých Jizerských horách. Malý promítací sál nabízí možnost zhlédnut krátké filmy o Jablonecku, Jablonci nad Nisou, muzeu či výrobě např. sekaných perliček – rokajlu, mačkaných perlí, knoflíků apod. U bižuterních skleněných kamenů se dostanete do světa astrologie. Na terase, která je v letních a slunečních dnech volně přístupná, si návštěvníci mohou posedět, rozhlédnout se po Jablonci, zapřemýšlet o estetickém zážitku, či jen tak pro sebe relaxovat, meditovat. Černá bižuterie svou historii vývoje technologie od gagátu po černou bižuterii z burelového či uhlíkového skla ukrývá zásuvkách. Zvídavý návštěvník je může, ale nemusí otevřít. Zvláštní pozornost je věnována medailím a mincím, jež jsou umístěny v pomyslném trezoru. Lyrický prvek expozice je umocněn ukázkami z děl básníků, které jsou nedílnou a rovnocennou součástí hlavních textových panelů v expozici, a scénografickými prvky, kdy je pro návštěvníka cesta po časové ose dějin skla zároveň poutí ze tmy za světlem. Z uměleckohistorického hlediska je expozice vystavěna na příběhu cesty od anonymní číše po svébytný autorský solitér a hledá odpověď na otázku, kdy, jak a proč tento proces vůbec proběhl a kam v současnosti směřuje.

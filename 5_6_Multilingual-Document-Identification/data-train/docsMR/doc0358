În jurul anului 1780, în locul unde se află astăzi localitatea Imperiului Habsburgic, mai ales din Galiţia, cei mai mulţi fiind de etnie polonă şi de religie romano-catolică. La data de 15 august 1996, biserica din Cacica a fost declarată sanctuar diecezan, apoi prin decretul episcopal al PS Petru Gherghel din 15 august 1997, cu acordul Conferinţei Episcopilor Catolici din România şi în prezenţa nunţiului apostolic Janusz Bolonek, Sanctuarul din Cacica a fost declarat şi recunoscut ca "Sanctuar naţional". În Anul Jubiliar 2000, la cererea episcopului Petru Gherghel din 17 ianuarie 2000, biserica Sanctuarului a primit titlul de "Basilica Minor", titlu acordat de Papa Ioan Paul al II-lea prin Congregaţia pentru Cultul Divin şi Disciplina Sacramentelor, la 14 martie 2000, şi proclamat oficial la Liturghia solemnă din 15 august în acelaşi an, de către Cardinalul Luigi Poggi, trimisul special al Sfântului Părinte, înconjurat de numeroşi Episcopi şi preoţi din ţară şi din străinătate, în faţa unui număr impresionant de pelerini.         Din toamna anului 2001, administrarea Sanctuarului a fost încredinţată Provinciei Franciscane "Sf. Iosif" a Fraţilor Minori Conventuali. Biserica adăposteşte importante lucrări de artă. De o rară frumuseţe sunt vitraliile situate în cele 5 ferestre ale prezbiteriului şi care reprezintă cele cinci mistere de slavă ale Rozariului Maicii Domnului, precum şi cele două ferestre uriaşe laterale din navele transversale, din sticlă colorată. După inundaţiile din anul 1908, când s-a consolidat terenul din spatele bisericii, unde s-a construit un zid de sprijin şi Grota Lourdes, s-au efectuat o serie de reamenajări în biserică. Astfel, altarele laterale, provizorii pâna atunci, au fost înlocuite cu altele noi, sculptate în lemn de tei, pictate şi aurite. Altarul din dreapta reprezintă "Pieta" şi datează din 1910, iar cel din stânga o reprezintă pe Preasfânta Fecioară Maria ca "Regina Cerului şi a Pământului". În anul 1914 a fost construit corul, care a fost sfinţit într-un cadru festiv în ziua de 21 aprilie 1918. Un alt obiect de artă din biserică este frumoasa orgă clasică, din anul 1937, serios avariată în anul 1944 în timpul războiului. Datorită strădaniei pr. Iulian-Eugen Kropp, orga a fost restaurată în perioada 1997-1998, iar în timpul pelerinajului persoanelor consacrate din ziua de 3 octombrie 1998, PS Petru Gherghel a sfinţit noua orgă. De asemenea, merită menţionat un candelabru mare, care datează din 1907, precum şi staţiunile "Căii Sfintei Cruci", executate din ghips. Biserica nu a fost pictată în interior, din cauza situaţiei materiale precare a comunităţii. De asemenea, un interes deosebit prezintă şi „Grota Lourdes” de lângă biserică, aceasta fiind o reprezentare a celei din Franţa. Ca urmare a faptului că zidurile bisericii erau ameninţate de apăsarea versantului care alunecase în partea din spate a lăcaşului de cult, a fost necesară efectuarea de lucrări de consolidare a zidurilor. La începutul anului 1908, în mijlocul zidurilor de consolidare construite în spatele bisericii a fost construită o grotă din bucăţi de stâncă în cinstea Maicii Domnului de la Lourdes. După aproape 30 de ani, preotul paroh Henryk Wochowski a decis să construiască o grotă nouă, de data aceasta mai în adâncime. Deoarece în urma precipitaţiilor, zidul de gresie se sfărâma şi se dovedise nerezistent la intemperii, grota a fost adâncită considerabil şi înconjurată, în ambele părţi, de galerii care aveau rolul de a servi pelerinilor veniţi la hram ca loc de spovadă atunci când ploua şi ca loc pentru distribuirea Sfintei Împărtăşanii, în cazul în care vremea era nefavorabilă.. În grotă, pe lângă altar şi locurile amenajate pentru spovadă, există în partea dreaptă şi o fântână cu apă considerată tămăduitoare, pe care pelerinii o folosesc cu multă credinţă pentru binecuvântarea lor şi a gospodăriilor lor. În partea stângă s-a amenajat un loc special pentru aprinderea de lumânări, obicei inspirat din religiozitatea ortodoxă. Cu prilejul hramului Adormirii Maicii Domnului, în grotă sunt oficiate două liturghii în limbile maghiară şi germană.
'''ผู้เข้าชมเฉลี่ยประมาณ 120,000 คนต่อวัน วิกิพีเดียเป็นเป็นหนึ่งในเว็บไซต์ที่ได้รับความนิยมที่สุดในโลก โดยมีลักษณะเนื้อหาเป็นสารานุกรมออนไลน์หลายภาษา ที่มีบทความมากกว่า 8,000,000 เรื่องใน 253 ภาษา บริหารงานโดยมูลนิธิวิกิมีเดีย วิกิพีเดียทุกภาษานั้นทำงานโดยใช้ซอฟต์แวร์โอเพนซอร์สตัวเดียวกันชื่อมีเดียวิกิ ในวันนี้ วิกิพีเดียไทยซึ่งมีเว็บไซต์อยู่ที่ th.wikipedia.org ก้าวไปอีกขั้นหนึ่งโดยเห็นได้จากจำนวนผู้ลงทะเบียน 30,000 คน และจากบทความ 26,682 เรื่อง เปรียบเทียบกับปีที่ผ่านมาในวันเดียวกันมีผู้ลงทะเบียนเพียง 10,000 คน และ บทความ 14,000 เรื่อง วิกิพีเดียไทยพัฒนาอย่างต่อเนื่องเช่นเดียวกับวิกิพีเดียในภาษาอื่น โดยเนื้อหาหลักของเว็บไซต์นอกจากเก็บข้อมูลทางวิชาการและประวัติศาสตร์แล้ว วิกิพีเดียยังประกอบไปด้วยเรื่องทุกเรื่องที่ตอบสนองความต้องการทุกคน ไม่ว่า เทคโนโลยี คอมพิวเตอร์ ดนตรี กีฬา พืช สัตว์ สถานศึกษา หรือแม้แต่การ์ตูนญี่ปุ่น ในเดือนสิงหาคมที่ผ่านวิกิพีเดียไทยมีผู้เข้าชมเฉลี่ยประมาณ 120,000 คนต่อวัน ซึ่งวันที่ 29 สิงหาคม มีผู้เข้าชมสูงถึง 168,243 คนในหนึ่งวัน โดยผู้เข้าชมส่วนใหญ่เข้ามาศึกษาข้อมูลที่เป็นที่นิยมในขณะนั้น เช่น เศรษฐกิจพอเพียง หรือ ปรากฏการณ์โลกร้อน สำหรับข้อมูลทางเทคนิค ผู้เข้าชมวิกิพีเดียไทยมากกว่า 99.5% ใช้งาน ไมโครซอฟท์ วินโดวส์ และผู้เข้าชมมากกว่า 96.0% ใช้งานอินเทอร์เน็ตเอกซ์พลอเรอร์ นอกจากนี้ยังมีผู้ใช้งาน นินเทนโด วี หรือแม้แต่ พีเอสพี ในการเข้าชมเว็บไซต์วิกิพีเดียไทย วิกิพีเดียไทยเป็นอีกหนึ่งเว็บไซต์ภาษาไทยที่แสดงให้เห็นถึงความสำเร็จของซอฟต์แวร์โอเพนซอร์ส ที่เป็นนิยมและได้รับการยอมรับสูง นอกเหนือจากในส่วนมูลนิธิวิกิมีเดียแล้ว วิกิพีเดียไทยดำเนินงานโดยอาสาสมัครทั้งหมด ทั้งในด้านการดูแลโครงการ การเขียนบทความ การตรวจแก้สะกดคำ ซึ่งวิกิพีเดียไทยไม่สามารถประสบความสำเร็จถึงจุดนี้ได้ ถ้าปราศจาคความเสียสละและความช่วยเหลือของของผู้ใช้วิกิพีเดียชาวไทยทุกคน
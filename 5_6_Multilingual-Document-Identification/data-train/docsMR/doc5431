È autore di numerosi articoli per riviste, di libri e testi per la televisione, la radio e il teatro. Conosciuto per aver introdotto, nell'ambito dell'antropologia del turismo, il concetto di Homo turisticus e di aver ideato le conferenze-spettacolo allo scopo di divulgare e raccontare l'antropologia al grande pubblico, Duccio Canestrini si occupa delle dinamiche del rapporto tra uomo e ambiente, di simbolismo del corpo umano, di turismo responsabile e dello studio dei processi legati all'incontro interculturale. __TOC__ Dal 1985 al 1995 è prima redattore, poi inviato del mensile di viaggi e geografia Airone, di Milano. Comincia così a viaggiare frequentemente, toccando diversi paesi di Europa, Africa, Asia, Oceania e America meridionale. Nel 1987 diventa giornalista professionista. In seguito insegna Antropologia del turismo all’Università di Trento, nel corso di Antropologia culturale presso la Facoltà di Sociologia, e conduce molti seminari di antropologia culturale e di antropologia del viaggio e del turismo nell’ambito di diversi master tra cui Economia e Gestione del Turismo dell'Università di Venezia, Mediazione Culturale e Gestione dei Sistemi Turistici dell'Università di Bergamo, Manager dell'Innovazione e dello Sviluppo della Provincia di Trento. In questo periodo inizia a scrivere libri divulgativi che ruotano attorno al concetto di Homo turisticus e concentra la sua attenzione nella divulgazione al grande pubblico, ideando le conferenze-spettacolo. Sempre nel 2000 presenta il saggio Perché i Boscimani sono stupidi? al Convegno internazionale Giovanni Canestrini zoologo e darwinista tenutosi tra Padova, Venezia e Trento, in febbraio. In questa occasione si confronta virtualmente con un suo celebre antenato, Giovanni Canestrini, che contribuì non poco a diffondere la teoria darwiniana in Italia con le traduzioni delle opere di Charles Darwin. Duccio Canestrini conduce da anni una costante attività di divulgazione antropologica, servendosi di diversi media. L'idea che lo guida è la necessità di portare l'antropologia fuori dalle università, a contatto con la gente, senza usare termini da accademia, ma uno stile espositivo comprensibile a tutti e nel contempo rigoroso dal punto di vista scientifico. Le conferenze-spettacolo rappresentano lo strumento principale di questa su attività. Gli argomenti sono diversi. Dal viaggio al rapporto con se stessi e con gli altri, dalla storia dell'antropologia alla comprensione dei riti della quotidianità, per fare alcuni esempi. Nessuna conferenza è mai uguale alle precedenti, poiché Canestrini ne aggiorna costantemente i contenuti e cerca continuamente nuove vie di esplorazione tematica. Le conferenze-spettacolo si muovono tra il divertimento e il ragionamento, tra l'ironia e la riflessione, accompagnando il pubblico alla scoperta del tema prescelto attraverso immagini, filmati, suoni, racconti aneddotici e battute a volte graffianti, e non di rado grazie alle voci di attori dal vivo. Si tratta di eventi che vengono organizzati nelle piazze o in aule attrezzate, in teatri o in auditorium. Appuntamenti che, per la loro natura mediatica, richiedono una adeguata attrezzatura audio e video. Homo turisticus è la definizione ideata da Duccio Canestrini per descrivere la persona che va in vacanza. Una persona da studiare e catalogare con arguzia e ironia, raccontandone i riti quotidiani e i miti culturali. Il fascino dell'esotico, la ricerca del souvenir, l'idea stessa di ferie o vacanza sono al centro dell'analisi dell'antropologo.  In sostanza, tutti siamo homini turistici, non solo chi ama definirsi viaggiatore.

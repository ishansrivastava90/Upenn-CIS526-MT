Visuell retorik, när visuella medel verkar för att övertyga betraktaren om något med eller utan hjälp av det talade eller skrivna ordet. Exempelvis bilder, fotograferade eller illustrerade, former, arkitektur, kroppsspråk och färger. Den visuella retoriken kan syfta till många olika saker, t.ex. demokratiska värderingar, avsky, gemenskap. Den gemensamma nämnaren är att den vill påverka och övertyga om något. Retoriken har mycket gemensamt med semiotiken och den visuella retoriken kan jämföras med bildsemiotiken. Semiotiken är fokuserad på konstruktionen och kommunikationen av tecken generellt och ofta på ett beskrivande sätt, medan retoriken ser mera till människans konkreta bruk av tecken, och speciellt då av symboler eftersom de utgör en central del av övertygelseprocessen. Det är inte de visuella objektens estetiska värde som är intressant utan objektens retoriska uttryck, alltså det som syftar till att övertyga betraktaren. Den journalistiska trovärdigheten bygger till största del på evidentia, t.ex. foton som sätter oss in i ett ögonblick av ett sammanhang. Tillsammans med det skrivna ordet blir det starka bevismaterial för något som har hänt. Talaren använder sig även av evidentia, t.ex. med hjälp av metaforer, analogier och metonymier som åskådliggör. Doxa är ett annat centralt begrepp inom den visuella retoriken. Främst när det gäller att kunna göra fullkomliga visuella retorikanalyser. Exempelvis är symboler konventionella, gemensamt och godtyckligt utvalda inom t.ex. en kultur. Kairos är det tredje begreppet som utgör en central kärna i den visuella retoriken. Den kvalitet och timing som ligger bakom t.ex. ett foto utgör en stor del av på vilket allvar den bemöts med och hur det argumenterande i fotot tas emot. All retorik är en kombination av teori och praktik. Teorin syftar till att vara ett slags hjälpmedel vid t.ex. en visuell retorikanalys. Den praktiska delen är den som utövas i form av t.ex. kroppsspråk och planerandet och tagandet av fotografier. Den här uppdelningen kan även kallas produktion och analys. Bilder, oavsett om de skapats i huvudet av den man lyssnar på eller om det rör sig om konkreta bilder är starka medel för att övertyga. Det man sett är generellt lättare att komma ihåg än ord och i och med det, det man läst. Bilder kan lätt användas till att t.ex. uppmana till handling och är därmed argumentativa. Det är dessutom svårt att argumentera emot en bild.
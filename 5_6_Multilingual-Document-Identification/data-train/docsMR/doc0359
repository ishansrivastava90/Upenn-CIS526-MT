Bir önceki sezon çok ciddi başarısılıklara uğrayan kadroya flaş transferlerin gerektiği birçok kişi tarafından savunulmaktaydı. Türk futbol tarihinin en flaş transferlerinden biri Galatasaray ile anlaşamayan Tanju Çolak'ın alınmasıyla gerçekleşti. Bir diğer flaş transfer ise Beşiktaş'tan alınan milli kaleci Engin İpekoğlu idi. Bu şekilde jübilesini yapan Harald Schumacher'den doğan kaleci eksikliği de giderilmiş oluyordu. Bir seon önceki performansından memnun kalınmayan Polonyalı futbolcu Czeslaw Jacolcewicz ile yollar ayrılırken, yerine bir başka Polonyalı milli futbolcu Piotr Soczynski Poznan takımından transfer edilmişti. Altay'dan alınan Ümit Birol, Tarsus İdman Yurdu'ndan transfer edilen 1.94'lük santrfor Levent Kurt ve Bakırköyspor'dan alınan Nuri Kamburoğlu ile Türk oyuncu transferleri tamamlandı. Hazırlık maçında denenip beğenilmeyen Danimarkalı Jensen'in yerine son yabancı hakkı İtalya'nın Bari takımından kiralanan Brezilyalı futbolcu Gerson Candido de Paula'dan yana kullanıldı. Sezona Kastamonu'da hazırlanan Fenerbahçe, ilk maçını da Kastamonuspor'la yaptı ve 9-0 kazandı. Harald Schumacher'in jübilesinde ünlü Bayern Münih'i 2-0'lık yenilgiden 3-2 yenerek büyük sükse yapan Fenerbahçe, Trabzonspor'u da 2-0 yenerek lige hazır olduğunu gösteriyordu. Hazırlık maçlarında başarılı sonuçlar alan Fenerbahçe 1990 yılındaki Cumhurbaşkanlığı Kupası'ndan beri yenemediği Beşiktaş'ın karşısına iddialı çıksa da, 17 Ağustos 1991'deki maçta Fenerbahçe Stadı'nda 4-1'lik hezimete uğradı. Bir gün sonraki Galatasaray karşısına kupa iddiası olmadan çıkan takım bu sefer 2-1 yenilerek lig öncesi alarm verdi. Sezona Özkan Alisbah Kupası ile başlayan basketbol takımı Türkiye Kupası'nda Tofaş SAS'A 90-84 yenilerek elendi, ligde ise normal sezonu 26 maçta 23 galibiyet ile neredeyse rakipsiz lider tamamladı. Play-off çeyrek finalinde Galatasaray'ı 2-0 ile eleyen takım, yarı finalde o sezon şampiyon olacak Efes Pilsen'e 2-0 ile geçilerek elendi. Diğer yarı finalist Çukurova'yı 84-83 mağlup eden takım sezonu Gençlik ve Spor Genel Müdürlüğü Kupası ile tamamladı. Bayan takımı ise 21 maçta 17 galibiyetle, şampiyonu belirleyecek maçta Galatasaray'a 1 sayı farkla yenilerek ikinci sırada kaldı. Gençlik ve Spor Genel Müdürlüğü Kupası'nda da Galatasaray'a 68-65 yenildi. Voleybol takımı ise normal sezonu 10. sırada bitirdi. Son iki takımın küme düşeceği play-out maçlarında 2. olarak son takım olarak kümede kaldı. Atletizm takımı dördüncü kez üstüste Türkiye şampiyonluğuna ulaşırken, boks takımı İstanbul şampiyonu oldu. Masatenisi takımı ise 1. Lig'de orta sıralarda mücadele verdi. Kürek takımı Türkiye ikinciliğinde kalırken bayanlar ise şampiyon oldu. Yelken takımı ise Finn ve Dragon branşlarında Türkiye şampiyonluğuna ulaştı.
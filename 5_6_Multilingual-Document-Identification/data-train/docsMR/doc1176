Elverfolket er en tegneserie skabt af Wendy og Richard Pini i 1978. Det er en fantasy historie om et samfund af elvere og andre magiske væsener, som kæmper for at overleve og leve sammen på en primitiv Jord-lignende planet med to måner. Igennem årene er Elverfolket blevet udgivet af Pini'erne selv, så Marvel Comics, og så igen af Pini'erne igennem deres eget selskab Warp Graphics og nu DC Comics. I Danmark udgives serien gennem Carlsen Comics. Elverfolket er efterkommere af magiske højteknologiske rumvæsener kendt som De Høje. Ressourcerne på De Højes planet var opbrugt og adskillige grupper af De Høje forlod derfor planeten i adskillige ægformede fartøjer, både for at finde nye levesteder, og for at udforske universet. Disse udødelige væsener havde ubegrænsede psykiske/magiske kræfter. De var i stand til at tilpasse sig livet på enhver planet ved hjælp af form-skiftning, og de kontrollerede deres fartøjer ved tankens kraft. De medbragte to af de uddøende dyrearter, en insekt-lignende art og en abelignende art, der igennem tæt kontakt med De Høje udviklede sig til Spindere og Trolde. Men på dette tidspunkt var troldene blevet trætte af at være De Højes tjenere. De gjorde oprør under fartøjets landing, hvilket førte til at fartøjet røg ud af kontrol og de blev tvunget til at lande langt tidligere i tiden, under planetens tidlige stenalder. Da de landede, opdagede De Høje at deres psykiske kræfter blev svækket på Abode. De Højes manglende evner til at kommunikere med de forhistoriske huleboende mennesker såvel som deres manglende magiske kræfter forårsagede en katastrofal misforståelse, hvilket førte til en massakre på De Høje og drev de få overlevende fra deres palads-formede fartøj. Mange af elverne blev slagtet af menneskene, og mange flere døde i de uvante omgivelser. De Høje blev spredt i dette kaos, hvilket førte til dannelsen af adskillige stammer. Sagaen om Elverfolket fokuserer mest på den ene af disse stammer. Et kvindeligt medlem af en af De Højes strandede grupper, Timmain, var den eneste der havde beholdt sine evner til at skifte form. For at tilpasse sig miljøet, omformede hun sig til en ulv, så hun kunne jage og skaffe mad til de andre elvere. Hun blev hurtigt ét med sin ulveform, parrede sig med en rigtig ulv og fødte Timmorn Guløje. Timmorn bragte ulveflokken og elverstammen sammen, og sådan blev Ulverytterne dannet. Hovedhistorien begynder 10.000 år senere, hvor elverne har tilpasset sig med stort besvær til deres nye hjem. Hovedpersonerne er Ulverytterne, en stamme af elvere, der nedstammer fra Timmorn Guløje, og som har et tæt forhold til ulve, der fungerer som deres ridedyr og venner. Ulverytterne har også nogle basale magiske kræfter som telepati, healing og evnen til at manipulere planter. Den centrale storyline fokuserer på stammen under anførsel af den 11. høvding, Ilder. I starten af historien forsvinder Ulverytternes liv i skoven, da mennesker sætter ild til skoven som gengæld for en tidligere krig. Ulverytterne søger tilflugt i troldenes underjordiske huler. Troldene, der oprindeligt var De Højes tjenere, flygtede fra nedstyrtningsstedet og skabte et hjem i hulerne. Elverne forlanger at troldene giver dem husly som gengæld for alle de ting Ulverytterne har gjort for dem, men den korrupte troldekonge, Gråskarn, føler sig ydmyget og planlægger hævn. Elverne bliver ført ned af en lang tunnel, som troldene påstår vil føre til Det Gyldne Håbs Land, men som i virkeligheden fører til en gold ørken. Derefter forsegler de tunnelen bag dem. Seks år senere ødelægges freden i Sorgs Ende af en gruppe sultende mennesker, som kommer til oasen. Selvom de får lov til at gå igen, indser Ilder, at flere kunne følge efter, og beslutter sig for at handle. Han drager ud på en søgen med sin bedste ven, Tyde, for at finde andre elverstammer at slå sig sammen med i et forsvar mod menneskene. Senere modtager Ilders søn, Solstrejf, en advarsel fra Solfolkets ældste medlem, Savah, om noget ondt der skal undgås, og Ulverytterne og Ilders familie drager ud for at finde de to opdagelsesrejsende. Her følger en svær men oplysende rejse, hvor elvernes fundamentale opfattelse af verden radikalt ændres, da de møder mennesker som er venligere end de turde håbe, andre elvere som er ondere end de kunne forestille sig, og trolde som er mere aggressive end de havde frygtet. I løbet af disse oplevelser lærer Ilder og hans venner ting om verden og dem selv på måder, som de kun kan begynde at forstå. Den originale serie blev genredigeret til 32 numre med nye sider og blev udgivet af Marvel Comics. Dette gav serien en hårdt tiltrængt reklame på det store marked, selvom ingen af fortsættelserne fulgte. Der findes også graphic novel samlinger i både farver og sort-hvid, så vel som noveller og originale antologier baseret på serien. DC's udgivelse af "Elfquest" begyndte i juli 2003 med "The Elfquest 25th Anniversary Special", hvor de genprintede den allerførste udgave af Elfuest med helt nye computerfarve og tekst af Wendy Pini, samt to korte interviews med Pinierne. Dette var en forsmag på The Elfquest Archives, som begyndte at udkomme i november 2003. Denne serie vil genprinte de første 8 Graphic Novel samlinger med nye farver og tekstning. Fans af serien har klaget over at udgivelserne sker meget langsomt. Volume 2 skulle planmæssigt have udkommet i efteråret 2004, men blev efter forsinkelser endelig udgivet i marts 2005. Noget af forsinkelsen skyldtes, at Wendy Pini fik indopereret ny hofte.
Болницата е лечебно заведение, в което се предлагат специализирани стационарни и амбулаторни медицински услуги. По отношение на собствеността болниците могат да бъдат общински, държавни или частни. Преобладаващата част от съществуващите в България болници са държавна или общинска собственост. От 2001 г. в България е наложен мораториум върху приватизацията на болниците. В България съществува система за акредитиране на болничните заведения, целяща постоянен контрол на качеството на извършваните дейности. За целта към Министерството на Здравеопазването е създаден Акредатиционен съвет. Приватизацията на болниците в България е една от злободневните теми в българското политическо ежедневие от края на 90-те години на XX век. През 2002 г. Народното събрание наложи мораториум върху приватизацията на болниците в България. От тогава в публичното пространство периодично се водят спорове дали и по какъв начин приватизацията в здравеопазването да продължи и в болничния сектор. По данни на печата на 28 ноември 2006 в София бе открита първата голяма частна болница в България - "Токуда болница София", инвестиция на японска "Токушукай Медикъл Корпорейшън". Капацитетът на болницата след завършването и е 1000 легла. На 14. февруари 2008 забраната за приватизация на болниците бе отменена от Народното събрание чрез промени в Закона за приватизация и следприватизационен контрол. Според промените забраната остава валидна само за 64 болници и здравни центрове от национално значение.
Izvajalci kampa so na Japonskem ustvarili sistematično in znanstveno metodologijo za zdravljenje. Metodologija kampa se razlikuje od zahodne medicine po osnovnem pristopu k bolezni. Zahodna medicina teži k preprostemu postavljanju diagnoze na podlagi patogenov in zdravljenju bolezni z izločevanjem patogenov. V kampu pa tradicionalni zdravniki menijo, da zdravstvene težave izhajajo iz odstopanj od naravnega telesnega ravnovesja. Terapija temelji na vzpostavljanju tega ravnovesja. Poudarek je na ponovnem pridobivanju stabilnosti in homeostaze. Kampo je temeljit pristop, ki sega preko fizičnih vzrokov v diagnosticiranju in zdravljenju zdravstvenih težav. Tradicionalni zdravniki težijo k bolj pozornemu pristopu do pacienta kot njihovi zahodni kolegi in posegajo po pacientovem lastnem zaznavanju simptomov bolezni. Izvajalci kampa smatrajo, da je dialog s pacientom pomembnejši kot rezultati testov z diagnostičnimi instrumenti in reagenti. Glede na pacientov način življenja in individualno konstitucijo po tehtnem premisleku tradicionalni zdravnik predpiše najustreznejše kampo zdravilo. Nasprotno pa so antibiotiki ali pa kirurške tehnike v zahodni medicini veliko bolj učinkovite pri zdravljenju infekcijskih bolezni in malignih tumorjev. K japonski tradicionalni medicini pa spada tudi tradicionalna japonska masaža shiatsu. Služi sprostitvi in boljšemu počutju, s pritiski s prsti na akupresurne točke izvajalci z natezanjem udov, gnetenjem, sproščanjem zategnjenih mišic in podpiranjem šibkih področij  uravnovešajo telesno energijo. Priporočljiva je pri stresnih čustvenih stanjih, pri sproščanju napetosti in za umirjanje živčnega sistema. Danes je na Japonskem popularna tudi kombuša – čajna goba, ki deluje na konceptu adaptogena. To pomeni, da ni toksična in nima stranskih učinkov, deluje na vse telo in sicer tako, da normalizira procese njegovega delovanja. Kombuša telo varuje pred stresom, podpira imunski sistem, ohranja in obnavlja prirojeno vitalnost in izboljša spanje, zbranost, storilnost ter dobro počutje. Veliko vlagajo tudi v raziskave učinkovitosti kampo zdravil. Oktobra 2000 je nacionalna študija pokazala, da 72 % alopatskih zdravnikov predpisuje kampo zdravila. Narejena je bila študija, kjer so preverjali cenovno učinkovitost kampo zdravil pri zdravljenju različnih simptomov prehlada. Pri zdravljenju z zahodno medicino so spremljali 597 pacientov, pri kampu pa 167. Povprečno število zdravil na pacienta je 2,9 v zahodni medicini in 1,2 v kampu. V zahodni medicini se povprečno pacienti pri prehladu zdravijo 6,7 dni, pri zdravljenju s kampo zdravili pa simptomi izzvenijo v štirih dneh. Povprečen strošek zdravljenja je v zahodni medicini 1357,3 jene na osebo, v kampo medicini pa 484,5 jenov na osebo. Ugotovljeno je bilo, da pacienti, ki se zdravijo s kampo zdravili, ozdravijo prej, porabijo manj zdravil na osebo in so ta zdravila tudi manjši strošek. Na podlagi te in drugih raziskav so ugotovili, da je kampo medicina ekonomsko ugodnejša kot zahodna medicina.
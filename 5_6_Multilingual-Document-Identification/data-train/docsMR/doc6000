Vanaf 1973/74 was er éen hoogste nationale reeks, met daaronder provinciale reeksen. Kontich ging in de provinciale reeksen spelen, waar het de rest van de jaren 70 bleef. Vanaf 1981/82 werd een tweede nationale klasse ingevoerd. Daarom werd op het eind van 1980/81 een eindronde gespeeld onder de provinciale ploegen. De eerste twee mochten naar de hoogste klasse, de andere twaalf naar de nieuwe tweede nationale klasse. Kontich was succesvol en promoveerde zo voor het eerst naar Eerste Klasse. Kontich FC kende echter weinig succes in de hoogste klasse. De ploeg eindigde afgetekend allerlaatste en zakte in 1982 na een seizoen weer. Ook in Tweede Klasse kende men geen succes. Kontich strandde immers ook daar meteen op een laatste plaats en verdween zo in 1983 weer naar de provinciale reeksen. In de loop van de jaren 80 haalde Kontich er nog enkele keren de titel, maar via de eindronde kon nooit een nieuwe promotie naar de nationale reeksen worden afgedwongen. In 1991 pakte Kontich opnieuw de titel in de hoogste Antwerpse reeks, en promoveerde ditmaal wel direct naar de nationale Tweede Klasse. In 1991/92 startte de club ook met een tweede dameselftal en in 1992/93 met een jeugdelftal. Kontich kon zich de volgende seizoenen handhaven in Tweede Klasse, met als beste resultaat een derde plaats in 1996. In 1999 degradeerde men echter weer naar de provinciale reeksen. Vanaf 1999/2000 trad Kontich met vier elftallen in competitie. Het A-elftal promoveerde opnieuw naar Tweede Klasse. Vanaf 2000/01 werd een nieuwe Derde Klasse ingevoerd en de Tweede Klasse werd teruggebracht van twee reeksen tot één reeks. Enkel de eerste zeven van elke reeks mochten blijven. Kontich werd vijfde en bleef zo in Tweede Klasse. De club bleef er met wisselende resultaten spelen, tot het er in 2007 kampioen werd. Na een kwarteeuw promoveerde Kontich FC zo weer naar Eerste Klasse. Ook deze keer kende Kontich weinig succes op het hoogste niveau. Opnieuw werd de ploeg allerlaatste en degradeerde na een seizoen weer. In Tweede Klasse was Kontich weer bij de beteren en in 2010 haalde het er opnieuw de titel. Om verder te kunnen doorgroeien besloot de damesafdeling van Kontich FC om te gaan samenwerken met Germinal Beerschot Antwerpen, dat in de Eerste Klasse van het mannenvoetbal aantrad. De damesploegen splitsten zich daarom in 2010 af van Kontich FC en werden onder gebracht in de nieuw opgerichte zelfstandige club GBA-Kontich FC, dat zich bij de Belgisch Voetbalbond aansloot onder stamnummer 9541. De seniorenploegen zouden gaan trainen in Wilrijk, waar GBA speelde. De kadettenploegen zouden in Kontich blijven en ook alle wedstrijden zouden in Kontich gespeeld worden. Eenmaal GBA nieuwe faciliteiten zou hebben, zouden de seniorenwedstrijden daar gespeeld worden.

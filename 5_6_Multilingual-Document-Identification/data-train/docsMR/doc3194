Əgər erməni xaçkarlarında simvolik və bədii traktovkanın əsasında bütün kompozisiyanın və bəzək tərtibatının tabe olduğu xaç təsviri durursa, alban xaç daşlarında xaç obrazı adətən dərinlik və hündürlük üzrə ümumi, çoxpilləli traktovkada əriyib itən bir neçə - 2, 4, 6 kiçik xaçlara xırdalanaraq sanki bəzək tərtibatına qarışır və bu tip xaçlar özündən əvvəlki həyat ağaclarının təsvirlərinə yaxınlaşır. Alban xaç daşlarında xaç əsas deyil, əksinə stellanın tam, bitkin həll olunmuş obrazıdır. Əgər xaçın adətən çatma tağlı taxçada, bir növ stilizə olunmuş müsəlman mehrabında yerləşdiyini, onun yuxarısında və aşağısında təmiz bütpərəstliyə məxsus mövzuda təsvirlərin olduğunu nəzərə alsaq, alban xaç daşlarının erməni xaçkarlarından əsas fərqini görərik. Erməni xaçkarlarının hamısının obrazı bir qayda olaraq xristian dininin bədii kanonlarına tabe olurdu. Alban xaç daşları plastikliyi, fikir dərinliyi və əsrlər ərzində formalaşmış xalq etiqadı və ənənələri əsasında yaranmış memarlıq, inəsənət və dini simvolikanın üzvi sintezi nəticəsində meydana çıxan memarlıq-bədii məsələlərin həllindəki cəsarətliliyi ilə heyrət doğurur. Araşdırmalar göstərir ki, xaçların yaranmasında hələ xristianlıqdan çox-çox qabaq qədim türk tayfalarının böyük rolu olmuşdur. O zamankı insanların günəş obrazını yerdə, torpaq üzərində yaradaraq, ağac, daş üzərində yüksəyə qaldıraraq yenidən göylərə qovuşdurmaq istəyi xaçların indiki formasının meydana gəlməsinə səbəb olmuşdur. Məhz bu səbəbdəndir ki, alban xaçları özünün daha çox klassik ənənələrinə uyğunlaşdırılırdı. Belə ki, alban xaçları xristianlığaqədərki elementlər və dini ayinlərlə birbaşa bağlıdır. XIX əsrin əvvəllərində Cənubi Qafqazda kök salmış ermənilər özlərinin "böyük fəlsəfi təfəkkürə malik xalq" və digər millətlərdən üstün olduqlarını göstərmək üçün son zamanlar öz dini rəmzlərinin, xaçlarının təkmilləşdirilməsi ilə məşğul olurlar. Onlar sadə, heç bir bədii məna kəsb etməyən erməni xaçlarının bu cür yeniləşməsində alban xaç daşlarının bədii nümunələrindən və ornamentlərindən istifadə edirlər. Qeyd etmək yerinə düşərdi ki, erməni dini simvolları və rəmzləri, xüsusilə xaç təsvirləri sadə formada olduqlarından, özünün bədii üslubuna və xarakterinə görə heç bir məna və əhəmiyyət kəsb etmir. Çünki erməni-qriqoryan xaçları hazırlanarkən onların təsvirlərində, dekorativ sənət nümunələrindən, müxtəlif ornamentlərdən və digər bəzək nümunələrindən istifadə edilməmişdir. Ona görə də erməni-qriqoryan xaçlarının dövrümüzə qədər olan bütün nümunələri sadə formada olub, öz xüsusiyyətlərinə görə bədii sənət əsərləri sayılmırlar. Bu xaçlar sadəcə olaraq kilsələrdə dini ayinlərin icrasında istifadə olunan adi bir dini vasitədən başqa bir şey deyildir. Xaçın alban knyazlığı dövründən yadigar qalmış xaç daşları əsasən Kəlbəcər rayonu ərazisində tədqiq edilmişdir. Bu tədqiqatı ilk dəfə memarlıq elmləri doktoru D.A.Axundov və fəlsəfə elmləri namizədi M.D.Axundov aparmışdır. Xotavəng alban monastrında yan-yana qoyulmuş iki xaç daş da olduqca maraqlıdır. Bir-birinin üstündə iki dairəvi xonça olan birinci xaçdaş öz orijinallığı ilə tədqiqatçıların diqqətini cəlb etmişdir. Aşağıdakı böyük xonça yeraltı səltənətin və ya oraya girişin rəmzidir, yuxarıda isə onun içində meridional şəkildə əlavə dörd kiçik xonça yerləşir. Çox güman ki, bu səmanın dörd səmtinin-cənnət sferasının rəmzidir və yaxud planetlərin əbədi hərəkəti ilə hüdudsuz işıq fəzasını təcəssüm etdirir. Onların üstündə həyat ağacı şəklində xaç təsvir olunmuşdur. Xaçdaşın bədii simvolik traktovkası incə işlənmiş qurşaqla tamamlanır, onun mərkəzində, xaçdan yuxarıda üçləçəkli tağın içərisində bürcləri, səmanın möhkəmliyini, göy cismlərini – cənnət sferasını təcəssüm etdirən üç çarpazlaşmış xonça yerləşir. Soldakı xaç daş da siluetinə görə sağ tərəfdəki xatirə daşına oxşar şəkildə həll olunmuşdur. Onun aşağı hissəsində şəbəkəli dairələrdən toxunmuş və ustalıqla naxışlanmış böyük xonça yerləşir. Yuxarıda yanlarda iki kiçik xonça yerləşir ki, onlar da birlikdə ilahi üçlüyü təşkil edir. İki xonçanın arasındakı üçbucağın təpəsində bir-birinin içərisində yerləşən iki kiçik dairə vardır. Üçbucaq və dairə günəşi təmsil edir, ondan həyat ağacı-məhsuldarlıq rəmzi şəklində xaç yüksəlir. Bu xaç daş birinci xaç daşa anoloji olaraq işlənmiş qurşaqla tamamlanır. Onun üçləçəkli tağında taxtda oturmuş tanrı təsvir edilmişdir. Hər iki xaç daş tam orijinal və təkrarsız tamamlanır. Xaçın yuxarı budağından qanadlı dairədə kiçik haça çıxır. Xristian simvolikası ilə ağlasığmaz tərzdə birləşmiş cüt Ahur-Mitra tanrılarının aşkar rəmzidir ki, bu da yalnız Qafqaz Albaniyasının stelalarında müşahidə olunur. Xaçvari Artsak xaçdaşında bütün kompozisiyası xristian qəbir daşının sintezləşdirilmiş obrazında birləşən günəş, işıq və məhsuldarlıq simvolu kimi həll olunmuşdur. Günəş emblemi arxasındakı həyat ağacı - xaç, həmçinin günəşi təmsil edən simvolik pilləli dağdan yüksəlir, bu isə qədim Azərbaycan ərazisində əzəldən bəri tətbiq olunan səciyyəvi üslubdur. Xalqın inamı ilə bağlı olan mənəvi mədəniyyət sahəsi təkcə Azərbaycanda deyil, bütün dünyada böyük maraq doğurur. Ona görə də ermənilər məhz bu tip tarixi memarlıq abidələrimizin özününküləşdirilməsinə daha çox diqqət verir və bu haqda cildlərlə kitablar yazırlar. Bütün Albaniyada olduğu kimi Artsak-Xaçında da xristianlığa qədərki inamların və dünya görüşünün təsiri olmuşdur.
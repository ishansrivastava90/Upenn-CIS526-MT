Parmenide este unul din cele mai subtile dar şi mai contradictorii dialoguri platonice. Cuprinsul dialogului tratează în prima parte verosimilitatea presupunerii existenţei 'formelor în sine', iar partea a doua analizează consecinţele presupunerii existenţei 'Unului' sau ale existenţei 'Pluralităţii'. Este bine cunoscută ipoteza platonică a existenţei unor idei în sine a unor prototipuri modale exemplare din care rezultă cumva conceptele sau formele şi proprietăţile din lumea umană. Această teorie 'idealizantă' a existenţei unei lumi a 'formelor în sine' a fost discutată de Platon în multe din dialoguri, dar în Parmenide filozoful îi identifică contradicţii logice şi pare a se desprinde de ea. Teoria formelor în sine presupunea că ar exista o modalitate exemplară şi perfectă pentru fiecare concept sau obiect din lumea umană, anume o formă în sine. Spre exemplu există 'frumosul în sine, binele în sine, mărimea în sine, micimea în sine, asemănarea în sine, persoana în sine, acţiunea în sine', etc. La fiecare formă în sine participă mulţimea formelor umane din acea categorie modală. La 'mărimea în sine' participă cele mari, la 'micimea în sine' participă mulţimea entităţilor mici, la 'asemănarea în sine' participă asemănătoarele, la 'frumosul în sine' participă totalitatea celor frumoase, la binele exemplar participă cele bune, şi tot astfel. În dialog apare întrebarea dacă prin participare la formele în sine am putea înţelege că doar o parte a 'formei în sine' aparţine formei umane corespondente, sau dacă întreaga formă în sine se exprimă în fiecare exemplar uman care îi corespunde. Răspunsul că formele în sine intră numai parţial în formele corespondente umane, altfel ar exista o identitate între formele în sine şi formele umane, fapt care le-ar face indiscernabile. Ipoteza participării unei părţi din forma în sine la o formă umană duce la contradicţii. Spre exemplu dacă cele mari sunt mari pentru că posedă o parte a 'marelui în sine', rezultă că mărimea în sine este alcătuită din părţi de 'mare în sine' mai mici decât marele, iar ceva mare este mare printr-o parte a marelui, mai mică decât marele. Asta ar însemna ca marele în sine este el însuşi caracterizabil prin părţi mici în raport cu marele, şi intrăm în opoziţie cu premiza mărimii în sine al cărei atribut este numai 'marele'. În continuare se discută ipoteza existenţei 'unului' şi ce rezultă. Dacă unul posedă un loc în interiorul a ceva el atinge ceea ce îl mărgineşte în diferite zone, astfel rezultă că unul are părţi. Aşadar unul nu poate fi în repaos, mărginit şi localizat undeva, fără a deveni multiplicitate. Fără părţi unul nu este distinct caracterizabil şi rezultă că 'unul' nu ar putea exista. Unul nu poate fi nici în mişcare pentru că mişcarea de orice fel implică schimbare iar 'unul' nu implică schimbare, aşadar nici 'mişcarea' nu aparţine 'unului'. 'Unul' nu posedă nici identitate cu sine, 'identic şi unul', fiind diferit de numai 'unul'. Unul nu este nici în 'diferenţiere de sine', din acelaşi motiv că 'unul şi diferit', este altceva decât doar 'unul' în sine'.
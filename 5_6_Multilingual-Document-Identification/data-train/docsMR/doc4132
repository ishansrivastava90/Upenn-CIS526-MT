După doi ani, a intrat în serviciul Devizelor şi Relaţiilor cu Străinătatea al Băncii Naţionale a României. După începerea celui de-al doilea război mondial, Anghel Rugină a fost încorporat şi mobilizat, luând parte la campania militară dusă în Răsărit pentru realipirea Basarabiei şi a Bucovinei de Nord şi a fost rănit. După refacere, în anul 1942, el şi-a susţinut teza de doctorat cu titlul „Viaţa şi opera economică a lui Dionisie Pop Marţian” la Academia  de Înalte Studii Comerciale şi Industriale din Bucureşti, cu profesorul Victor Slăvescu. Publicarea acestui volum l-a făcut cunoscut în mediul academic şi i-a adus în anul 1950 o invitaţie de a profesa în Statele Unite şi astfel a început să predea cursuri de economie politică şi finanţe la Universitatea din Portland, Oregon, până în 1952, an în care a fost primit membru al American Economic Association. În anul 1953, a obţinut o bursă care-i permitea să-şi continue cercetările ştiinţifice la Biblioteca Congresului şi la instituţiile financiare federale din Washington, cât şi la Fondul Monetar Internaţional. În anul 1954 este chemat să predea cursuri la Niagara University din statul New York. În anul 1955, a primit cetăţenia americană. În anul 1958, devine profesor la Catedra de Economie şi Finanţe de la Northeastern University din Boston unde a rămas până la retragerea la pensie, în anul 1986. În paralel cu activitatea didactică, el a îndeplinit, între anii 1965-1970, funcţia de preşedinte al Comisiei de Experţi Economici de pe lângă guvernul din statul Massachusetts. Gândirea  şi concepţiile sale economice s-au format sub călăuza unor profesori şi economişti excepţionali, ca Virgil Madgearu, Ion Răducanu şi Grigore Mladenatz, iar de la Victor Slăvescu şi Cezar Partheniu a învăţat să cerceteze şi alte ştiinţe şi să examineze critic operele altor gânditori din domeniul ştiinţelor economice, în Germania, sub îndrumarea lui Walter Eucken, profesorul Rugină a dezvoltat o metodă de cercetare simultană de echilibru faţă de dezechilibru. După Revoluţia din decembrie 1989, Anghel Rugină a revenit în România şi a propus un plan de refacere şi stabilizare economică, monetară şi financiară pentru a realiza un "miracol economic", pe care el îl credea posibil. El propunea instaurarea unui sistem de economie socială liberă, cu o monedă de argint convertibilă în relaţiile cu străinătatea şi convertibilă în diferite produse naţionale pe piaţa internă, care reprezenta, în opinia sa, calea de ieşire din criză şi de renaştere economică a României. În anul 1990, a fost ales ca membru de onoare al Academiei Române. De asemenea, i s-au acordat titlurile de Doctor honoris causa din partea Academiei de Studii Economice din Bucureşti, a Universităţii din Bucureşti, a Universităţii „Al. I. Cuza” din Iaşi, a Universităţii "Ovidius" din Constanţa, a Universităţii "Babeş-Bolyai" din Cluj, a Universităţii "Petre Andrei" din Iaşi, a Universităţii de Vest din Timişoara, a Universităţii "Dunărea de Jos" din Galaţi.
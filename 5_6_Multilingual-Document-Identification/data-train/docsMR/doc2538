სერიალში, FBI-ს სპეციალური აგენტები ფოქს მალდერი და დანა სკალი იძიებენ სხვადასხვა პარანორმალურ მოვლენასთან დაკავშირებულ საქმეებს. მათ პროექტს საიდუმლო მასალებს უწოდებენ. მალდერს სწამს უცხო რასის არსებობის და იმის, რომ მისი და ბავშვობაში მოიტაცეს უცხოპლანეტელებმა. სკალი პირიქით — სკეპტიკოსია, რომელიც გარე ძალებმა სპეციალურად მოავლინეს მალდერის საქმიანობაზე მასალების შესაგროვებლად. გარდა პარანორმალური მოვლენებისა, სკალისა და მალდერის საქმეებზე აგებულ სერიებში  ხშირად გამოიყენება საშინელებათა ფილმების ელემენტები. 1998 წელს გამოვიდა სრულმეტრაჟიანი ფილმი საიდუმლო მასალები - შეებრძოლე მომავალს, ხოლო 2008 წელს - მისი გაგრძელება, საიდუმლო მასალები - მსურს მწამდეს. მთელი სერიალი ძირითადად ეფუძნება FBI-ს ორი აგენტის, ფოქს მალდერისა და დანა სკალის ისტორიებს. მალდერი ფსიქოლოგი და ნიჭიერი გამომძიებელია, რომელსაც სწამს ზებუნებრივის. ბავშვობის მოგონებებიდან მას შემორჩა დის, სამანთა მალდერის უცხოპლანეტელების მიერ გატაცების ამბავი. ამიტომ იგი FBI-ში მუშაობის პარალელურად, აქტიურად იძიებს ამ საქმესაც. მიუხედავად იმისა, რომ მალდერი ცდილობს, ობიექტურობა შეინარჩუნოს, მის უფროსობას არ მოსწონს ბურუსით მოცული საქმეები და ერთ დღეს ფოქსის თანამშრომლის სახით ბიუროში ჩნდება დანა სკალი, რომელსაც დაევალება, თვალი ადევნოს მალდერის ქმედებებს და დრო და დრო ამის შესახებ მოხსენენებიც აკეთოს. სკალი სპეციალობით პათოლოგოანატომია, პიროვნულად კი - ტიპიური სკეპტიკოსი. მაგრამ მას შემდეგ, რაც იგი საკუთარი თვალით იხილავს უცნაურ მოვლენებს, იძულებულია აღიაროს, რომ ცდებოდა. გარკვეული ეტაპიდან იგი საიდუმლო მასალების საქმეებში ვეღარ პოულობს მეცნიერულ საფუძველს. ამავე დროს, წყვილი დიდ სირთულეებს ხვდება - ’ზევიდან’ ვიღაცას არ სურს, რომ სიმართლემ გაჟონოს და დრო და დრო მათ ვიღაც უშლის ამაში ხელს. სერიალის ძირითადი სიუჟეტური ხაზი უკავშირდება უცხოპლანეტელებს. აგენტთა საქმიანობაში ერევა იდუმალი გაერთიანება "სინდიკატი". მოგვიანებით აღმოჩნდება, რომ სინდიკატი უშლის ხელს უცხო რასებს ადამიანთა განადგურებაში. ხშირად ამ სინდიკატის წარმომადგენლის სახით ჩნდება "მწეველი", სასტიკი მკვლელი და პოლიტიკოსი, რომელიც სერიალის ერთ-ერთ მთავარ გმირად ითვლება. სერიალის კიდევ ერთი სიუჟეტური ხაზია მალდერისა და სკალის შორის პლატონური ურთიერთობების რომანტიულებად გარდაქმნა. უკანასკნელი ორი ტელესეზონი ეძღვნება აგენტ დოგეტისა და მონიკა რეისის "საიდუმლო მასალებში" მუშაობას. ისინი სკალის დიდ დახმარებას გაუწევენ. სერიალის კულმინაციაა მალდერის მიერ დედამიწის კოლონიზაციის გეგმების აღმოჩენაა, რის გამოც მას პატიმრობას მიუსჯიან. მაგრამ მეგობრების დახმარებით, იგი გარბის ციხიდან.
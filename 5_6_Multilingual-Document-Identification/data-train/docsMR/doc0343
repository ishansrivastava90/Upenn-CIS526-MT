Етър-64 е хандбален клуб от Велико Търново. Той е 2 пъти шампион на България за жени през 2002 и 2004 г. и шесткратен носител на купата на страната ­ 1997, 2002, 2004, 2005, 2006 и 2007 г. Хандбалният клуб е основан през 1964 г., като неговият първи председател е Тодор Банковски. Клубът поддържа всички възрасти в женското направление. От 1967/68 г. представителният му отбор влиза в елитната “А” група и оттогава до днес играе в нея без прекъсване. През 1997 г. “Етър-64” печели първото си отличие при жените - купата на България. В последните години хегемонията му в този турнир е непрекъсната, като я извоюва още 5 пъти ­ през 2002, 2004, 2005, 2006 и 2007 година. 2002 г. е най-успешната за клуба. Освен че печелят купата, великотърновки стават за пръв път носител на най-ценното отличие - шампионската титла на България, като не допускат нито една загуба в първенството. В европейските клубни турнири “Етър-64” стига до 1/4 финал за “Чалъндж къп” и след пълно равенство с португалския “Жил Инес” само по-малкото отбелязани голове на чужд терен го лишават от участие на полуфинал.   В следващите години етърки прибавят още една шампионска купа през 2004 г. Освен женския състав, момичетата, девойките младша и старша възраст са многократни шампиони на страната, което прави “Етър-64” в последните години един от най-успешните клубове в женското направление на хандбала в България. Настоящ президент на клуба е Атанас Атанасов, а старши треньор Йонка Генчева.
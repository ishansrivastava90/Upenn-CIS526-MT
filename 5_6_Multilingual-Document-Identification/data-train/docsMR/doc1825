Pada tahun 1512, negeri Navarre ditempur dan berjaya ditawan oleh bala tentera Castille dan Aragon yang diketuai Fadrique Álvarez de Toledo. Abang-abang Francis Xavier mengambil bahagian di dalam usaha bersama kerajaan Perancis-Navarre untuk menawan kembali wilayah yang ditakluk tetapi gagal dan akibatnya tanah-tanah keluarga Francis Xavier disita dan benteng istana keluarganya diroboh. Ayah Xavier meninggal dunia pada tahun 1515 semasa beliau hanya berumur sembilan tahun. Sebagai mubaligh Jesuit yang pertama di India, Francis Xavier menghadapi kesukaran di dalam usahanya untuk mengembangkan ajaran Katolik. Pendekatan Xavier yang tidak menyetempatkan ajaran Kristian menurut tradisi setempat seperti mana yang dilakukan oleh Matteo Ricci di negeri China mengurangkan keberkesanan ajaran yang dibawanya. Namun demikian, tugas utama Xavier seperti yang dititahkan oleh Raja John III adalah untuk memulihkan akidah dan keimanan Kristiani dikalangan peneroka-peneroka Portugis. Ramai diantara peneroka-peneroka Portugis ini telah bersumbang salah dengan wanita-wanita setempat dan Xavier giat berusaha untuk memulihkan kemoralan sambil menjalankan katekisme dikalangan kanak-kanak yang ramai dilahirkan diluar nikah. Pada bulan Disember 1547, Francis Xavier bertemu dengan Anjiro, seorang samurai Jepun yang berasal dari Kagoshima yang pada masa itu sedang berteduh dibawah lindungan Portugis kerana dituduh membunuh di Jepun. Anjiro telah mendengar khabar tentang Francis Xavier dan berusaha untuk bertemu dengan beliau. Hasil daripada perbualan diantara Francis Xavier dengan Anjiro, Xavier sedar bahawa masyarakat Jepun mempunyai budaya yang agak maju dan beliau meminta supaya Anjiro membantunya sebagai pengantara dan penterjemah beliau untuk pelayannya di Jepun. Anjiro dibaptiskan oleh Francis Xavier dan mengambil nama baru, Pablo de Santa Fe. Pada 15 April 1549, Francis Xavier bertolak dari Goa ke Jepun bersama-sama dengan dua orang mubaligh Jesuit, Cosme de Torrès dan João Fernandes, Anjiro berserta dengan dua orang lagi berbangsa Jepun yang dibaptis olehnya. Mereka sempat bersinggah sementara di Melaka dan mengunjungi kota Canton, China semasa perjalanan mereka. Pelayanan Francis Xavier di Hirado agak berjaya dan sebuah jemaah kecil diasaskan. Jemaah ini ditinggalkan dibawah asuhan Fr. Torrès dan Xavier berangkat ke kota Yamaguchi pada bulan Oktober 1550. Menjelang hari Krismas, Xavier mulakan perjalannya ke kota Kyoto tetapi gagal di dalam usahanya untuk mengadap Maharaja Jepun. Xavier kembali ke Yamaguchi pada bulan Mac 1551. Francis Xavier teruskan pelayanan beliau di wilayah Nagate dan Bungo dan pada hujung tahun 1551, beliau membuat keputusan untuk pulang sementara ke Goa. Jemaah-jemaah yang diasaskan di Jepun diletakkan dibawah asuhan Torrès dan Fernandes. Di dalam perjalanan pulang, kapal yang dinaiki Xavier terpaksa berteduh seketika di sebuah pulau berdekatan dengan kota Canton dan di situ beliau bertemu dengan seorang saudagar Portugis, Diego Pereira, yang juga merupakan rakan lamanya dari Cochin. Pereira menunjukkan Xavier sepucuk surat daripada warga Portugis yang ditahan di kota Canton dimana mereka menyeru supaya Duta Besar Portugal dihantar untuk berunding dengan Maharaja China tentang nasib mereka. Justeru itu, Xavier singgah di Melaka pada 27 Disember 1551 dan akhirnya tiba di Goa pada bulan Januari 1552. Setelah berunding selama sebulan, Francis Xavier mengemukakan watikah perlantikannya sebagai Nuncio Apostolik yang beliau sembunyikan selama ini. Namun demikian, de Ataíde masih enggan berganjak dan cuma membenarkan Xavier bertolak ke China tanpa Pereira. Anak-anak kapal Santa Cruz juga terpaksa ditukar dan hadiah-hadiah yang asalnya dibawa untuk Maharaja China disita. Pada bulan Ogos 1552, kapal Santa Cruz berlabuh di Pulau Shangchuan berdekatan dengan kota Taishan, Guangdong. Pada masa itu, Francis Xavier cuma diiringi oleh seorang pelatih Jesuit, Álvaro Ferreira, seorang lelaki China bernama Antonio dan seorang pembantu dari Malabar bernama Christopher. Pada pertengahan bulan November, Xavier mengutuskan sepucuk surat melalui Ferreira kepada Uskup Goa menyatakan bahawa beliau telah berjaya mendapatkan perkhidmatan seorang saudagar yang sanggup menyeludupkannya ke kota Canton. Dengan pemergian Ferreira, Xavier cuma diiringi oleh Antonio. Pada November 21 1552, Francis Xavier pengsan setelah menyambut Misa. Dia beransur uzur dan menghembuskan nafas terakhir pada 3 Disember 1552 tanpa menjejakkan kakinya di tanah besar China. Jenazah Francis Xavier pada mula-mulanya dimakamkan di Pulau Shangchuan. Pada bulan Februari 1553, jenazahnya yang masih utuh dipindahkan dari Pulau Shangchuan dan disemayamkan di Gereja St. Paul, Melaka pada 22 Mac 1553. Pada 15 April 1553, Diego Pereira tiba di Melaka dari Goa dan tidak lama kemudian memindahkan jenazah Francis Xavier ke rumahnya. Sebuah makam terbuka di runtuhan Gereja St. Paul, Melaka menandakan tapak jenazah Francis Xavier pernah disemayamkan. Pada 11 Disember 1553, jenazah Francis Xavier dipindahkan dari Melaka dan sampai ke kota Goa pada 15 Mac 1554. Jenazah Xavier akhirnya disemayamkan di gereja Basilika Bom Jésus di Goa dan diletakkan di dalam sebuah keranda kaca bersalur perak pada 2 Disember 1637. Beberapa pihak telah mengkritik Francis Xavier kerana sikap ikonoklasme beliau dan peranan beliau di dalam memulakan Pasitan Goa. Hakikatnya Xavier yang meminta supaya pasitan dimulakan di Goa tetapi beliau tidak mengambil bahagian didalamnya kerana ia hanya bermula lapan tahun selepas beliau wafat. Sumbangan Francis Xavier sebagai seorang mubaligh diakui, terutamanya peranannya sebagai seorang pengelola dan perintis. Contoh yang ditunjukkannya melalui kompromi dengan masyarakat Nasrani Suryani Malabar di India menjadi rangka kaedah dakwah Jesuit yang masih digunakan oleh Tarikat Jesuit hari ini. Hasil usahanya meninggalkan satu warisan penting di dalam sejarah penyebaran agama Kristian di India, rantau Nusantara, China dan Jepun. Terdapat banyak gereja-gereja dan sekolah-sekolah yang dinamakan sempena Francis Xavier di seluruh dunia. Di Malaysia, beberapa gereja yang dinamakan sempena Francis Xavier terletak di Petaling Jaya, Melaka dan Pulau Pinang. Beberapa buah sekolah juga dinamakan sempena beliau seperti di St. Xavier's Institution di Pulau Pinang dan Sekolah Menengah St. Francis Xavier di Keningau.
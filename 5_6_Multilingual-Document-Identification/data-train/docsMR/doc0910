Kõige ulatuslikumat mõju on Kenti muusikale avaldanud My Bloody Valentine, The Jesus & Mary Chain ning The Cure. Huvi indie-muusika vastu tärkas bändi juhtliikmel Joakim Bergil kuuldes McCarthy lugu "Red Sleeping Beauty". Ansambli lõid 1990. aastal nime all Jones & Giftet Joakim Berg, Martin Sköld, Markus Mustonen, Sami Sirviö ja Thomas Bergqvist. Esimesed ülesastumised tegi Eskilstunast pärit bänd peamiselt Stockholmi väiksemates esinemispaikades. 1991. aastal võitsid nad Eskilstunas rockivõistluse "Cult 91", kust ansambli avastas plaadikompanii EMI. 1992. aastal vahetas Martin Roos klahvpillidel välja Thomas Bergqvisti ning ansambel võttis uueks nimeks Havsängar. Aasta hiljem kolisid kõik bändi liikmed Stockholmi ja muutsid veelkord ansambli nime – sedapuhku Kentiks. Uue nime mõtles välja Joakim Bergi noorem vend Adam Berg. 1994. aasta märtsis salvestas Kent 10 loost koosneva demo ja saatis selle Stockholmi esinemispaika Pet Sounds Bar’i. Et samal ajal kontserdipaiga esinejate valimisega tegelev Pater Ejheden asus tööle BMG plaadifirmasse, võttis ta Kenti demo endaga sinna kaasa. Sama aasta juunis pakkus BMG ansamblile plaadilepingut ning algas debüütalbumi salvestamine. 1995. aastal ilmus Kenti esimene singel "När det blåser på månen". Debüütalbum "Kent" tuli välja paar kuud hiljem. Samal ajal otsustas Martin Roos bändist lahkuda ja asuda tööle Sony Musicus. 1996. aastal võitis Kent Rootsi parima rockgrupi auhinna. Täpselt aasta pärast debüütalbumit ilmus plaat "Verkligen", mis püsis Rootsi plaadimüügiedetabelite tipus nädalaid. Plaadi ilmumisele järgnenud turneeks liitus Kentiga Harri Mänty, kes jäi ansamblisse 2006. aastani. 1997. aasta tõi Kentile plaat "Verkligen" Rootsis terve rea auhindu ning ilmunud kolmas plaat "Isola" jõudis kiiresti kuld- ja peagi ka plaatinaplaadi staatusesse. Ansambel andis Skandinaavias 50 lõpuni välja müüdud kontserti. 1998. aastal anti "Isola" välja ka ingliskeelsena ning Kent käis oma esimesel Euroopa turneel. 1999. aasta alguses sõitis Kent koos The Cardigansiga USA turneele ja aasta teises pooles avaldas albumi "Hangesta Hill". 2001. aastal pidas bänd väikese pausi, mängis suvel Hultsfredi festivalil ja asus sügisel Kopenhaagenis lindistama uut albumit "Vapen & ammunition". Kui album 2002. aastal välja tuli, läks see kohe edetabelite tippu. Kontsertreisi alustas Kent esinemistega Skandinaavias ja Soomes ning alles siis sai Rootsi publik oma osa. "Vapen & ammunition" müüs kolmekordse plaatinaplaadi jagu ning tõi Kentile taaskord auhindadesaju. 2003. aastal andis Kent vaid ühe kontserdi, esinedes Rootsi lipupäeval 6. juunil 34 500 pealtvaataja ees Stockholmi staadionil. Kontserdi piletid müüdi välja 3,5 tunniga. Kõiki kontserdikülalisi palus Kent esinemisele tulla valgesse riietatuna. Pärast pikemat aega vaikust teatas Kent 2004. aasta alguses, et on alustatud tööd uue albumiga. 15. märtsil 2005 ilmus plaat "Du & jag döden" ning 13. mail samal aastal algas Göteborgist turnee nimega "Turné 19". 2005. aasta oktoobris avaldas Kent EP "The hjärta & smärta EP". 2006. aastal ilmus ansamblilt heategevuslik singel "Nålens öga".
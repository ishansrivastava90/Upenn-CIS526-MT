Љубовта на Балзак и Евелина Ханска Љубовта меѓу Балзак и украинската грофица со полско потекло, Евелина Ханска, траела полни осумнаесет години, колку што траела и нивната меѓусебна преписка. Оноре и Евелина се венчале непосредно пред смртта на писателот во 1850 година. Големиот француски писател Оноре де Балзак е роден 1799 година во Тур. Детството го поминал во Вандом, во целосна самотија, сосема повлечен и без блиска врска со семејството. По завршувањето на студиите по право, наспроти волјата на родителите, младиот Оноре го прифатил писателскиот занает како единствено и трајно занимање. Како личност со неумерени амбиции, мегаломански планови и соништа за богатство, Балзак практично целиот живот ѕидал кули во воздухот. Основал весници, купувал печатници, градел луксузни куќи во кои никогаш не успевал да се всели, сонувал за експлоатација на рудници за сребро, за плантажи со овошје и дабови шуми...  Овие негови соништа и планови, најчесто завршувале со финансиски катастрофи, а притоа долговите постојано го притискале и доверителите го прогонувале до смртта. Сепак, наспроти сето тоа, Балзак постојано пишувал, всушност грозничаво работел на своите романи. Неговите хроничари велат дека желбата за успех и за богатење, како и борбата со долговите, буквално го присилувале на истоштувачка работна дисциплина. Таквата постојана работа врз нови и нови проекти, резултирала со 90 книги, напишани само за дваесеттина години. Тие се, всушност, неговата монументална градба, што така трескавично ја градел цел живот. Заедничкиот наслов на тој проект е "Човечка комедија". Балзак го вложил сиот свој живот во неа и тоа е "градбата" што ги надживеела сите негови соништа, но и разните доверители кои постојано му дишеле зад вратот.  За жал, таа трка со времето и со огромните притисоци на мегаломанијата, се одразила на неговиот живот. Истрошен од своите книги, кои ги пишувал во еден здив, само со кратко, двочасовно преспивање на софата, Балзак умрел на 51-годишна возраст. Со оглед на тоа што бил неумерен во се, оставил свој печат дури и во воздухот што останал зад него. Многумина уште долго го чувствувале неговиот парфем по улиците.
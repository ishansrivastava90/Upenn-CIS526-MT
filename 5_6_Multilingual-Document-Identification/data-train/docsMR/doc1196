Spirit spelade rock med inslag pop, jazz, folkmusik och klassisk musik. De influerades av andra artister från sextiotalets musikscen som till exempel Jimi Hendrix och Charles Lloyd. Jazzinfluensen blev mindre markant på senare skivor efter originalgruppens upplösning. 1964 gjorde Rising Sons med Ed Cassidy en spelning på klubben Ash Grove i Los Angeles. Där träffade han Randy Wolfes mor Bernice Pearl som han efter ett tag kom att gifta sig med. Ed Cassidy blev därmed Randy Wolfes styvfar.  Ash Grove var en folkmusikklubb som drevs av Bernices bror och där uppträdde artister som Bob Dylan, Linda Ronstadt, Lightnin' Hopkins, Chambers Brothers, Doc Watson och Staple Singers. Randy Wolfe var vid denna tidpunkt bara tretton år gammal men redan medlem i ett band som hette Red Roosters. De övriga medlemmarna var Jay Ferguson, Mark Andes och Mike Fondelier. Snart blev Randys styvfar rekryterad som trummis till bandet. Detta band höll ihop till början av 1966, då Ed Cassidy flyttade med sin nya familj till New York. Ferguson och Andes bildade det kortlivade bandet Western Union som också inkluderade Marks bror Matt. Ed, Randy och Bernice flyttade snart tillbaka till västkusten igen, och i april 1967 bildade Randy, Ed och - bland andra - keyboardisten John Locke, en ny grupp som de kallande Spirits Rebellious. Gruppens namn hade man hämtat från Kahlil Gibrans bok Profeten. Den tjugosjunde maj samma år besökte man ett "love-in" i Griffith Park. Där stötte man av en slump ihop med Andes och Ferguson igen. Man beslöt sig för att börja spela ihop igen och gruppens namn förkortades till Spirit. Spirits första skiva Spirit spelades in i CBS studio och släpptes 1968. Lou Adler hade, efter att gruppen gjort färdigt inspelningarna, lagt till stråkar och horn arrangerade av Marty Paich. Detta orsakade en del missnöje inom gruppen, och skivans sound har ibland kritiserats som för mjukt, inte reflekterande gruppens hårdare och rockigare sida. Detta kan till viss del ha att göra med att Lou Adler saknade erfarenhet av rockband, han hade en bakgrund som producent av först och främst vokalgrupper. Skivan innehöll dock låtar som Fresh Garbage, Mechanical World, Taurus och Elijah som blev viktiga delar av gruppens repertoar. Nästa skivprojekt för gruppen blev singeln 1984 med b-sidan Sweet Stella Baby. Dessa låtar producerades av gruppen själva utan inblandning från Lou Adler. Detta gjorde musiken betydligt mera avskalad med ett påfallande modernt gitarrsound. Singeln floppade ändå, kanske beroende på att den blev bannlyst av vissa radiostationer. Texten till 1984 var inspirerad av George Orvells roman med samma namn och kritiserade bland annat Los Angeles polisväsende. Lou Adler hamnade i en konflikt med CBS angående ett distributionsavtal för Ode, detta resulterade i att Spirit hamnade på CBS skivetikett Epic istället. På Epic gav man ut sin nästa skiva, The Twelve Dreams of Dr. Sardonicus. Som producent för denna skiva valde man David Briggs, idag mest känd för sitt arbete med Neil Young. Ed Cassidy och Fuzzy Knight rekryterade nya musiker till ett Spirit "copycat band" som de turnerade framgångsrikt med. Sedan följde 1977 den kontroversiella Future Games skivan, ett experimentellt ljudkollage som fått kultstatus. Skivan innehöll bland annat dialog från TV-serien Star Trek. Nästa skivprojekt efter Future Games blev skivan Live som kom att ges ut i många versioner och med olika titlar som Live Spirit och Made in Germany. Sättningen som spelade in denna skiva var Randy California, Ed Cassidy och Larry "Fuzzy" Knight. Gruppen uppträdde också i det tyska tv-programmet Rockpalast 1978. I slutet av åttiotalet fick gruppen skivkontrakt med IRS. 1989 släppte man skivan Rapture in the chambers med nytt material. Sättningen vid inspelningen var California, Cassidy och Locke med gästspel från Mark Andes. Skivan blev inte någon större succé, men man fortsatte turnerandet. I oktober 1991 återförenades Spirits originalsättning en sista gång för en konsert tillsammans med Doobie Brothers i Mile Square Park in Fountain Valley, Kalifornien. Ed Cassidy gjorde 1998 några spelningar med "Spirit revisited" men efter det har gruppen inte varit aktiv med konserter. Efter sin tid med Spirit arbetade John Locke som musiker med andra artister, bland andra Tom Rush, Albert Hammond, Stray Cats och Simon Stokes. Två år i början på åttiotalet var han medlem i Nazareth. På senare år lämnade han musikbranschen och hade musiken som en bisyssla med en liten inspelningsstudio. Han dog den fjärde augusti 2006 i sviterna av lymfcancer. Mark Andes lämnade Jo Jo Gunne efter den första skivan. Han blev sedan medlem i countryrockgruppen Firefall. Efter några år med denna grupp lämnade han den i början av åttiotalet. Efter ett tag började han spela bas med Heart istället. Han lämnade denna grupp 1993 och har sedan spelat med många olika artister bland andra Eliza Gilkyson, Robert Mirabal, Stevie Nicks och Ian McLagan.
Lugu algab 1827. aasta sügisel. Gilbert Markham on noor 24-aastane härrasmehest farmer ning oma 4-liikmelise pere ainus toitja kuna pereisa on surnud. Ühel oktoobriõhtul koju saabudes kuuleb Gilbert oma õelt, pere pesamunalt uudiseid, et naabruskonnas asuva vana laguneva Wildfell Halli mõned toad on välja üürinud noor lesknaine proua Graham, kellele järgmine päev ema ja õde ka kohe külla lähevad, et teda naabruskonnas tervitada  ja natukene rohkem tema kohta välja nuhkida. Kahjuks tulevad nad tagasi sama suures teadmatuses nagu nad sinna läksid, sest proua Graham osutus väga salalikuks oma mineviku kohta. Gilberti esimene tõeline kohtumine proua Grahamiga toimub järgmisel teisipäeval kui ta satub oma jalutuskäigul Wildfell Halli juurde, ning otsustab aeda piiluda. Seal silmab ta esmalt väikest poissi, kes üle aiamüüri Gilbertile sülle kukub ja siis, õnnetuseks, kohtub ka närvitseva ja vihase emaga. Proua Graham suhtub härra Markhami ülimalt külmalt ning rangelt. Möödub natukene aega, mille jooksul Gilbert mitte ainult ei kogu uusi teadmisi proua Grahamist, vaid ka mille jooksul tema arvamus naisest veel enam halveneb. Ta saab teada, et proua Graham ei lase oma pojal veini juua, on õpetanud lapse antud jooki isegi vihkama, ning seda, et naine teenib raha kunstnikuna. Selle aja jooksul kiindub Gilbert ka Elizasse veelgi enam, kuid saab teada, et tema ema abielu selle tüdrukuga mitte mingil juhul ei lubaks. Veel nelja kuu möödudes härra Markhami ja proua Grahami suhted paranevad ning neist saavad head sõbrad. Gilbert leiab naise targa ja meeldiva jutukaaslase olevat ning väikese Arthuri, keda ema endast kunagi väga kaugele ei luba, toreda mängukaaslase. Ta kiindumus Eliza vastu hakkab kahanema, kuna võrreldes intelligentse ja tasakaaluka proua Grahamiga on Eliza lapsik ja edvistaja. Samas sisendab ta endale, et ta ei armu leskprouasse, ega tema kunagi Gilbertisse. Kuus nädalat pärast väljareisi mere äärde, kui härra Markham läheb taas proua Grahamile külla, läheb ta sinna juba kavatsusega talle hädavajalikuks ja lähedaseks sõbraks saada, et siis vaadata, mis edasi saab. Umbes samal ajal hakkavad naabruskonnas levima kuulujutud, mille arvatavasti Eliza Millward oli algatanud, et proua Grahami poja isa on härra Lawrence - samuti naabruses elav poissmees, kellega Gilbertil siiani olid olnud sõbralikud suhted. Kui kuulujutud ka Gilberti kõrvu jõuavad, märkab ka tema Arthuri ja härra Lawrence'i ilmselget sarnasust, kuid kuigi avastusest šokeeritud, keeldub seda uskumast, sest proua Graham ei näita välja mingit erilist poolehoidu viimase suhtes. Härra Lawrence, samas, ilmselgelt hoiab naist väga ja on sama salalik temast rääkides kui proua Graham ise, mille tõttu meestevaheline endine sõprus kahanema hakkab. Härrra Markham läheb isegi nii kaugele, et solvab härra Lawrence'i avalikult silmakirjateenriks. Nädal pärast seda juhtumit läheb Gilbert taas proua Grahamile külla - seda pärast luhtunud katseid teda „kogemata“ põldudel jalutamas või maailmas kohata. Nad jalutavad koos aias ja räägivad, kuni peatuvad ühe roosipuu juures, mille Gilbert talle paari nädala eest Rose'i nimel oli toonud. Naine murrab ühe õie ja palub Gilbertil selle Rose'ile anda ning tema küsimuse peale, kas ta seda ise endale hoida ei või, vastab proua, et temale on teine. Kui  proua Graham roosi Gilbertile ulatab, ei võta ta mitte ainult roosi, vaid ka seda hoidva käe, mida ei tõmmata koheselt vabaks. Härra Markham arvab, et tema võidutund  on saabunud. Järsku on naise näost lugeda sisemist pingelist võitlust ning käsi on koheselt noorhärra haardest vabaks tõmmatud. Proua Graham astub isegi paar sammu tagasi enne teatamist, et nii ei saa, seades tingimuseks, et Gilbert võib teda võtta vaid emaliku või õeliku  sõbrana, kunagi millegi rohkemana. Järgmine päev leiab aset vägivaldne kokkupõrge. Gilbert ründab härra Lawrence'i, lüües teda piitsaga nii, et ta hobuse seljast kukub ja enam tõusta ei jõua. Vihasena ja solvatuna jätab Gilbert ta sinna kuhu ta kukkus, märjale maapinnale vihma kätte, ise aga ratsutab edasi. Härra Lawrence ei saa suuri vigastusi, kuid jääb raske külmetuse tõttu ikkagi pikaks ajaks voodisse. Sellest, et ta kukkus oma ponilt Gilberti löögi tõttu, mitte oma kohmakusest, ei räägi ta mitte kellegile ning meeste kaklus jääb nende omavaheliseks saladuseks. Paar päeva hiljem läheb Gilbert Wildfell Halli, et kuulda Heleni selgitust ja õigustust sellele, mis ta pealt nägi, aga saab enda valdusesse hoopis naise päeviku, kust Helen lõpust mõned lehed välja rebib. Enne Gilbertil tagasi koduteele lubamist palub Helen tal selle kohe pärast läbi lugemist tagasi tuua, ning et ta selle sisust mitte kellegile ei räägiks. Teos jätkub Heleni päeviku vormis ning hüppab tagasi aastasse 1821, mil Heleni õnnetu lugu algab. Kuna Helen on abiellumise eas, proovib tema tädi teda iga hinna naiseks anda ühele rikkale austusväärsele vanemale mehele, kelle abieluettepaneku noor rõõmsameelne naine aga oma tädi suureks pahameeleks tagasi lükkab, sest Helen ei suudaks teda kunagi armastada. Umbes samal ajal tutvub Helen ühe noormehega, härra Arthur Huntingdoniga, kes temale omakorda lähenemiskatseid ja meelitusi hakkab tegema ning, kelle abieluettepaneku Helen tädi vastupanule ja korrale kutsumisele vaatamata vastu võtab. Helen usub siiralt, et kuigi härra Huntingdon ei ole „hea mees“, suudab ta teda muuta, tema metsikust hoole ja armastusega tasandada. Aastate möödudes pöörduvad abikaasade suhted ainult halvemuse poole. Arthur jätkab oma abielueelset metsikut ning elupõletavat eluviisi, seda vaatamata oma naise pahameelele, kelle ta aina pikemateks perioodideks üksi koju jätab, et sõpradega lõbutseda ning oma lubadustest kinni ei pea. Samuti suurenevad järk järgult alkoholikogused, mis Arthur tarbib. Umbes samal ajal sokutab Arthur oma naise parima sõbra Milicent Hargrave'i  ühele oma joomakaaslasele, härra Hattersley'le mehele, niiviisi saates ka tema kohutavasse abielusse, ilma et Helen oleks olnud võimline seda takistama, sest proua Hargrave'il oli kinnisideeks panna oma tütred mehele esimestele poegadele, seda olenemata, kas ka tüdrukutele see meelepärane oli. Helen Huntingdoni kolmandal abieluaastal kaob Heleni ja Arthuri vahel igasugune armastus ja usaldus, kui ühel õhtul tunnistab Helen põõsastikus jalutades kuidas tema mees teda teise naisega petab. Heleni viha ja pettumuse muudab veelgi suuremaks fakt, et tegemist on proua Grimsby'ga, naisega, kes oli abiellunud vaid raha pärast „hea mehega“ ning keda Helen oli alati vihanud. Härra Grimsby  aga armastab oma naist tõeliselt. Ta on Arthuri vana sõber, kuid on joomise ja märatsemise maha jätnud, olles selle pärast nüüd meesteseltskonna naerualune. Järgnevad aastad elab abielupaar ühes majas nagu täielikud võõrad. Helen on vaid tasuta majapidajanna. Ometigi ei anna Arthur Huntingdon lahutust. Heleni olukord on seda hullem, et Milicenti vend, teades väga hästi Heleni olukorda proovib Helenit oma armukeseks saama ärgitada. Arthur oli avalikult selleks kõigile meestele loa andnud. Heleni päevad mööduvad oodates aega, mil Arthur taas kodunt lahkub, et siis proovida nende väikest poega isa halvast mõjust võõrutada, selleks et isa tagasi tulles kogu töö jälle kustutaks. Härra Huntingdon läheb oma vihas Heleni vastu isegi nii kaugele, et ütleb poisile, et tema ema on kuri ning peaks põrgu käima. Oma viiendal abieluaastal teeb Helen otsuse Grassdale Manorist koos oma pojaga põgeneda, sest poiss oli hakanud vanduma nagu härra Hattersley, veini trimpama nagu härra Huntingdon ning iga kord kui Helen proovis poega keelata seda tegemast, ema kuradile saatma. Ta müüb maha oma juveelid ja hakkab pilte maalima, et neid salaja vahendaja kaudu müüa ja niiviisi piisavalt raha äraminemiseks teenida. Põgenemise plaanidest ei räägi ta mitte kellegile peale oma ustava teenija Racheli. Õnnetuseks ei lähe see plaan läbi. 9. jaanuaril 1827 saab härra Huntingdon plaanist teada kui Helen oli just päevikusse sissekannet tegemas. Ta nõuab naiselt välja tema sahtlite võtmed, põletab maalid, hävitab tema kunstitarbed ja võtab talt ära tema kogutud raha, seades ta kindla aastase rahasumma peale, millega ta peab läbi ajama. Heleni põgenemisplaanid on nurjatud. Kuid Helen ei anna veel alla. Ajal, mil härra Huningdon jälle Londonisse lõbutsema läheb, õpetab Helen väikese Arthuri alkoholi jälestama ning lepib oma venna Frederick Lawrence'iga kokku, et peaks tema olukord hullemaks minema, laseb vend endale kuuluva ja üksikus kohas asuva nende ema neiupõlvekodu, Wildfell Halli paar tuba Heleni saabumise jaoks korda seda, seejuures küsimata ühtegi küsimust või proovimata teda oma abikaasa eest põgenemast takistada. 11. oktoobril 1827 lahkub Helen varjunimega Graham, mis oli tema ema neiupõlvenimi, Grassdale Manorist ja sõidab hommikul salaja koos väikese Arthuri ja Racheliga Wildfell Halli. Härra Huntingdon tuli Londonist tagasi teatega, et Helen ei kõlba enam Arthuri õpetajaks ja, et ta oli palganud talle guvernandi. Kui aga guvernant nädala pärast saabus, oli Helenile koheselt selge, et see naine ei ole midagi muud kui härra Huntingdoni uus armuke, kes perenaise põgenedes tema koha  võtab. Gilbert Markhami kätte antud päevik lõpeb 3. novembril algusega tema enese kirjeldusest. Ülejäänud lehed rebis Helen välja. Jätkub Gilberti jutustus minategelasena. Pärast päeviku läbi lugemist viib Gilbert päeviku nagu lubatud Helenile tagasi ning Helen palub Gilbertilt, et nad enam mitte kunagi ei kohtuks, ja lubab tal endaga ühendust võtta alles kuue kuu pärast, sest ta oli teinud otsuse piirkonnast põgeneda ning oli kindel, et selle aja jooksul Gilbert ta unustab. Nii kaua saab härra Markham Helenist informatsiooni härra Lawrence'ilt. Möödub peaaegu aasta, mille jooksul Gilbert Heleniga kordagi ei kohtu ega isegi ei kirjuta. Ainus asi, mida ta tegi, oli kuue kuu möödudes paljastada tõde proua Huntingdonist naabruskonnale. Nagu lubatud lahkub Helen piirkonnast, kuid mitte uude varjupaika, vaid tagasi oma mehe juurde, kes on suremas. Kõik olid ta maha jätnud, kaasa arvatud teenijad ja tema uus armuke. Kuigi härra  Huntingdon hakkab oma naist taas piinama ning kurnab ta oma haiguse jooksul täielikult ära, jääb Helen temaga surmani, üritades teda ka tema viimastel momentidel panna Jumalalt lunastust paluma. Pärast härra Huntingdoni surma läheb Helen Staningley'sse oma tädile külla, sest teda tabab uus hoop. Heleni onu sureb. Järgmisena veedab ta natukene aega mere ääres koos oma sõprade ja tädiga ning siis pöördub tagasi Staningley'sse. Kõigest sellest saab Gilbert Markham teada härra Lawrence'i käest, kellega nad pärast Heleni mineviku päevavalgusele tulekut headeks sõpradeks saavad, ning kes lubab Gilbertil isegi Heleni kirju lugeda. Gilberti suureks pettumuseks ei sisalda need aga ainsatki vihjet temast – näib, nagu oleks Helen ta unustanud, kuigi põhjus, miks naine keeldus Gilbertile andumast on kadunud. Ühel külmal detsembriõhtul kui Gilbert külastab pastoraati, kohtub ta seal Eliza Millwardiga, kes räägib talle, et Helen abiellub taas, ja seda härra Hargrave'iga, ning et härra Lawrence on läinud nende pulma. Gilbert ei usu seda, pidades öeldut Eliza julmaks kuulujutuks ja arvab, et tüdruk naerab tema üle. Sellegi poolest soovib Gilbert vastupidist tõestada. Ta tõttab Woodfordi, härra Lawrence'i mõisa, aga leiab selle tühi olevat. Teener vastab härra Markhami pärimistele, et härra Lawrence sõitis Grassdale'i. Järgmise päeva hommikul sõidab Gilbert koheselt Grassdale'i härra Lawrence'ile järgi , et püüda Heleni abielu härra Hargrave'iga takistada. Õnnetuseks sadas öösel maha paks lumi, mille tõttu tõllaliiklus venib ning Gilbert jõuab kohale alles siis kui pruut ja peigmees kirikust väljuvad.   Härra Markhami õnneks avastab ta, et tegemist ei ole proua Huntingdoniga, vaid palju noorema naisega, ja et peigmees on härra Lawrence ise. Uutest lootustest kihutatuna sõidab Gilbert Grassdale'i mõisasse. Tee peal saab ta teada missugune oli härra Huntingdoni testament ning seda, et mees jättis kõik väikesele Arthurile. Helen jäi maja hooldajaks kuni poisi täisealiseks saamiseni. Grassdale'i jõudes öeldakse Gilbretile, et Helen ei ole seal, vaid veedab enamuse oma ajast Staningley's. Tõllast Staningley väravate ees maha astunud, ei suuda Gilbert siseneda ja hakkab kõhklema. Hetke pärast ilmub nurga tagant härrasmehe tõld, kus sees väike Arthur härra Markhami ära tunneb. Helen kutsub ta majja sisse. Nad lepivad ära ning Gilbert saab Helenilt lõpuks selle roosi, mida proua Huntingdon talle Wildfell Hallis keelas. Gilbert Markham ja Helen Huntingdon abielluvad järgmise aasta augustis ja asuvad Staningley'sse elama. Gilberti jutustus lõpeb 10. juunil 1847.
La serie è giunta alla sua conclusione, e si compone di undici volumi e di un prequel, costituito da un racconto. Terry Goodkind, comunque, non esclude in futuro di narrare ulteriori vicende ambientate nell'universo della Spada della Verità. L'undicesimo volume della saga, Scontro finale, è il terzo ed ultimo volume della Trilogia della Catena di fuoco, e chiude la vicenda della Spada della Verità. Le copertine dei libri in edizione originale, e di parte di quelli in traduzione italiana, sono state create dall'artista statunitense Keith Parkinson, che è morto il 26 ottobre 2005. In ogni libro compare una Regola del Mago, essa più che una regola è una traccia o indicazione morale, simile ad un codice morale e spesso si rivela indispensabile per la risoluzione dei problemi affrontati dai personaggi. A partire dal secondo libro, si viene a conoscenza dell'esistenza del Vecchio Mondo, posto a Sud-Est del Nuovo Mondo e da esso separato da una ulteriore barriera magica, che cade nel corso del secondo libro. Le facoltà dei maghi possono essere specializzate, i Dotati possono nascere profeti, guaritori, maghi guerrieri eccetera. Molti maghi seguono come guida morale e filosofica le undici regole del mago, che verranno introdotte, una per libro, nel dipanarsi della saga. I Maghi Guerrieri sono una rara versione di mago, in possesso di entrambi gli aspetti del dono. Le loro facoltà raggiungono il loro acme attraverso una intensa rabbia. Il primo Mago Guerriero a nascere dopo migliaia di anni è Richard. Un'altra specie di mago è il Profeta, la cui principale abilità consiste nel prevedere il futuro. La profezia ha una importanza fondamentale nella saga, in quanto tutta la vicenda principale si snoda proprio a seguito di una profezia, enunciata dal profeta Nathan Rahl, che indica Richard come unica persona in grado di salvare l'umanità dal Nulla. Per tutta la saga, comunque, si assiste ad una contrapposizione continua tra il valore assegnato alle profezie da personaggi sia "buoni" che "cattivi", e Richard, che, quale paladino del libero arbitrio, nega il valore immutabile delle profezie. Creature a parte, anche se indubbiamente con una componente magica, sono infine le Mord-Sith, una sorta di guerriere abilissime e spietate in grado di rendere schiavi i Dotati una volta che essi tentino di usare il loro dono contro di esse. Frutto di un addestramento spietato e crudelissimo, le Mord-Sith, che si possono considerare come la creazione più originale di Goodkind, rivestono una parte importantissima nella saga, soprattutto nel personaggio di Cara, che funge da co-protagonista a partire dal terzo libro. Un aspetto negativo della Spada della Verità consiste nel trasformare gradualmente il Cercatore, che modifica le proprie caratteristiche fisiche. L'ultimo Cercatore prima di Richard, Samuel, appare deforme, con braccia lunghissime, occhi dorati, ed anche mentalmente instabile. Ci sono poi il Creatore ed il Guardiano, che rappresentano l'inizio e la fine della vita. Sono spesso associati l'uno alla benevolenza e l'altro alla malvagità, ma in realtà non sono altro che la personificazione delle forze della natura che tengono in equilibrio il ciclo vitale.

Viyana Taarruzu, Doğu Cephesi'nde Sovyet 3. Ukrayna Cephesi tarafından Avusturya'nın başkenti Viyana'nın işgali amacıyla girişilen bir taarruzdur. Taarruz, 2 Nisan 1945'de başlatılmış, 13 Nisan 1945'te sona ermiştir. Kent kuşatıldı ve taarruzun büyük bölümde kuşatma altında kaldı. Viyana Radyosu 2 Nisan'daki yayınında Avusturya başkentinin açık şehir olmaktan çıktığını duyurdu. Aynı gün sınırdan itibaren birkaç kent ve kasabayı ele geçiren Sovyet güçleri Viyana'ya güneyden yaklaştılar. Kızıl Ordu, iki gün sonra 4 Nisan 1945'te Baden ve Bratislava'yı kontrol altına aldı. Viyana önlerine gelen Sovyet 3. Ukrayna Cephesi kuvvetleri kenti kuşattı ve taarruza geçti. Harekâta katılan Sovyet kuvvetleri 6. Ordu'dur. Bu arada Viyana'nın yıkıma uğramasını da istemeyen Avusturyalı direniş grupları, Alman savunmasını yer yer sabote ettiler. Sovyet kuvvetlerinin karşısındaki tek önemli Alman kuvveti, 6. Panzer Ordusu'nun 2. SS Panzer Kolordusu ve garnizondaki özel görev birlikleriyle uçaksavar unsurlarıdır. Bir savunma bölgesi olarak ilan edilmiş olan Viyana savunması, SS Generali Wilhelm Bittrich'nin 2. SS Panzer Kolordusu'na dayanıyordu ve General Rudolf von Bünau komutasındaydı. Kentin güney ve batı banliyölerinde 8 Nisan'da sokak çatışmaları halen şiddetle sürmekteyken 3. Ukrayna Cephesi kentin etrafından dolaşarak Linz ve Graz yönünde ileri harekete başlamıştı. 3. Ukrayna Cephesi'ne bağlı kuvvetler 15 Nisan'da Avusturya'nın içlerine doğru ileri hareketlerini devam ettirdiler. 6. SS Panzer Ordusu'nun tamamen tükenmiş olan kalıntıları, Linz - Viyana ekseni üzerinden geri çekilmek zorunda kaldılar. Bu birlikleri, hemen arkalarından Kızıl Ordu'nun 9. Muhafız Ordusu ve 46. Ordu birlikleri takip ettiler. Sovyet 26. ve 27. Orduları, geri çekilmekte olan Alman 6. Ordu'su birliklerinin peşinde Graz'ın kuzeyi yönünde ilerledi. Sovyet 57. Ordu'su ile Bulgaristan 1. Ordu'su, geri çekilen diğer Alman birliği, 2. Panzer Ordusu'nu Graz'ın güneyi yönünde izledi. Bu Alman birlliklerinin hiçbiri Sovyet ilerlemesini geçici olarak durdurmaktan öte bir şey yapacak durumda değildi. Viyana'nın en ünlü binalarından bazıları savaş sonunda yıkılmış durumdaydı. Kentte, savaş gören tüm kentlerde olduğu gibi, elektrik, havagazı ve su yoktu. Öte yandan güvenlik kuvvetlerinin dağılmış olması yüzünden hem yabancılar hem de Avusturyalılar yağmalara ve saldırılara giriştiler. Sovyet taarruz kuvvetleri kentteyken sivil halka yönelik genelde olumsuz bir uygulama görülmedi. Ancak ikinci dalga Sovyet güçlerinin disiplini bozuktu ve birkaç hafta boyunca yağma ve tecavüz olaylarına girdiler.
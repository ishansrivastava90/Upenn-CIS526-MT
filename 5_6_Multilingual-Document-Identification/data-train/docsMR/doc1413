Kreeka-Itaalia sõda oli 28. oktoobrist lahinguks Kreeka pärast. Benito Mussolini oli kade Hitleri võitude üle ning ta tahtis tõestada oma liitlasele, et Itaalia suudab olla sõjaliselt edukas ning taastada muistse Rooma impeeriumi. Mussolini oli juba 1939. aastal okupeerinud Albaania ning mitmeid Britide tugipunkte põhja-Aafrikas, kuid see kahvatus Saksamaa võitude kõrval. 1940. aasta juulis alustas Itaalia ajakirjandus Kreeka ründamist süüdistades teda brittide toetamises. Samuti üritati provotseerida Kreeka armeed. Näiteks uputati torpeedorünnakuga 15. augustil 1940 Kreeka Tinose sadamas seisnud kergeristleja Elli. Samuti lendasid Itaalia lennukid pidevalt Kreeka õhuruumis. Kuid kuna Kreeka ei allunud manipuleerimisele tehti 15. oktoobril 1941 lõplik otsus sõja kasuks. Seal olid poliitikud ja sõjaväelased üksmeelselt optimistlikult veendunud eelseisva kampaania edukuses. Ainult kindralstaabi ülem Marssal Pietro Badoglio suhtus sõjakäiku negatiivselt, arvates, et ründavad jõud on liiga väikesed ning tegi ettepaneku viia Albaaniasse veel 20 diviisi sõjaväge. Selle mõtte laitis aga maha kohalik ülemus Albaanias kindral Sebastiano Visconti Prasca, kelle arvates olid jõud invasiooniks täiesti piisavad. Kindrali Prasca arvas, et mõtekas on lisada kolm diviisi sõjaväge alles peale esimese faasi lõppu, kui vallutatud on Epirus. Niisiis esitas 28. oktoobri esimestel tundidel Itaalia suursaadik Ateenas Kreeka diktaator Ioannis Metaxasele ultimaatumi, mis tähendanuks sisuliselt riigi okupeerimist ning lükati seetõttu tagasi. Juba mõne tunni pärast samal päeval algas sõjategevus. Itaalia vägede koosseisu kuulus 530 000 meest, millele Kreekal oli vastu panna 300 000 sõdurit. Itaalia suurtükkid hakkasid pommitama Kreeklaste positsioone, millele peagi järgnes rünnak, mis löödi aga tagasi. Itaalia jätkas aga kampaaniat, kuigi ebaõnnestunult, ning neil õnnestus vallutada vaid Konitsa linn. Kreeklased alustasid edukat vasturünnakut ning aasta lõpuks okupeerisid neljandiku Albaaniast. See oli liitlasvägede esimene suurem võit Teises maailmasõjas. Alates 1941. aasta jaanuarist valitses aga patiseis. Kumbki pool ei suutnud haarata initsiatiivi. Hitler nägi, et Itaalia vajab Kreeka alistamiseks abi. Samal ajal, kui Saksamaa valmistus Kreekat ründama läbi liitlase Bulgaaria tugevdas Itaalia oma jõude Albaanias ning asus 9. märtsil üldpealetungile, mille eesmärgiks oli kanda sõjategevus üle Kreeka territooriumile. Üldpealetung kestis 20. märtsini ning Itaalia saavutas selles vähest edu, kuid rindejoon oli endiselt Albaanias. Alles Saksa vägede rünnak 6. aprillil 1941 tõi sõjategevusse pöörde. Kahe suure vastasega ei suutnud Kreeka sõdida ning 23. aprillil 1941 kirjutas Kreeka sõjaväejuht Tsolakoglou Thessalonikis alla kapitulatsiooniaktile, mille võttis Saksamaa poolt vastu kindral Alfred Jodl ja Itaalia poolt kindral Ferrero.
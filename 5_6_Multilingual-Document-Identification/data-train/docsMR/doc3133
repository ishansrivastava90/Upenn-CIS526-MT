CF- potilaat oireilevat yksilöllisesti. Kliinisiä oireita voivat olla heikentynyt pituuskasvu, huono koagulaatio tai ihottuma johtuen rasvaliukoisten vitamiinien ja sinkin puutostilasta. Se voi johtaa ripuliin, aliravitsemukseen ja painon putoamiseen. Imeytymishäiriöiden seurauksena voi myös esiintyä osteoporoosia eli luiden haurastumista. Niillä CF-potilailla, joiden haima toimii, on korkeampi eliniän mediaani, 56 vuotta. Hoito riippuu sairauden vaiheesta sekä siitä, mitkä elimet ovat vaikuttuneita. Haimaentsyymivalmisteilla voidaan korjata imeytymishäiriöt melko hyvin. Runsasenerginen ruokavalio on tärkeä osa sairauden hoitoa. Ravinnon energiamäärän on oltava tavallista runsaampi, erityisesti rasvoja on syötävä enemmän. Lisävitamiinit ovat välttämättömiä. Hengityselimiin tulee ennen pitkää hyvälläkin hoidolla pysyviä bakteeritulehduksia. Ne hoidetaan hengitettävin antibioottihoidoin ja myöhemmin myös suonensisäisillä antibiooteilla. Tehokkailla keuhkotulehdusta parantavilla ja keuhkojen liman poistamista tehostavilla harjoitteilla apuvälineineen yritetään siirtää kroonisten bakteerikolonisaatioiden tuloa myöhemmäksi. Kaikista tulehduksista huolehditaan erityisellä huolellisuudella ja tavanomaista herkemmin myös antibioottikuurein. Hyvä käsihygienia on erityisen tärkeää. CF-lapsille on tärkeää jo varhaisvaiheessa ennen varsinaisia hengitystieongelmia, säännöllinen liikuntaharjoittelu, hengitysvoimistelu ja fysioterapia tyhjennysmenetelmineen. CF-potilaiden elinikä on pidentynyt huomattavasti viime vuosikymmeninä. Naisilla, joilla on lievä tai keskivaikea sairaus, raskaus on nykyään hyvin siedetty. Tähän vaikuttaa parannetut hengityshoidot, oikeanlainen ruokavalio ja agressiivisten infektioiden hoito entistä paremmilla antibiooteille. Näillä naisilla riskitekijät heikentyvälle terveydelle ja varhaiselle kuolemalle raskauden jälkeen ovat samat kuin terveillä aikuisilla. CBAVD-miesten hedelmättömyyttä voidaan hoitaa keräämällä miehen siittiöitä ja tekemällä in vitro hedelmöitys. Toinen vaihtoehto on käyttää hedelmöitykseen luovuttuja siittiöitä. Tutkimusta tehdään uusien ja parempien hoitokeinojen löytämiseksi. Esimerkiksi CFTR ”bypass” terapiassa pyritään lisäämään vaihtoehtoisia kloridikanavia, CFTR ”proteiiniapu” parantaa viallisten CFTR proteiinien kuljetusta ja toimintaa, uusia tulehdusta vastustavia välittäjiä etsitään ja uusia suonensisäisiä ja hengitettäviä antibiootteja ja antiproteaaseja kehitetään. Keuhko- tai sydän/keuhkosiirrännäiset voivat olla vaihtoehto joillekin yksilöille, joilla on vakava sairaus. Geeniterapia on vielä tutkimustasolla. Geeninsiirtotutkimuksia on tehty käyttäen adenovirusta ja CFTR-cDNA liposomikomplekseja. Tuloksina on ollut kloridisekreetion palautuminen CF transgeenisillä hiirillä. Useita kliinisiä kokeita on tehty vapaaehtoisilla CF potilailla, joissa CFTR-proteiinin ekspressio on saatu palautumaan, mutta vain hetkellisesti. Ongelmina on ollut huono vektorisuorituskyky ja tulehdusreaktiot.
U izvorni jahvistički tekst ugradio je redaktor, iz vremena neposredno nakon pada Sjevernog kraljevstva 722. pr. Kr., elohistčki tekst i tako stvorio Jahvističku povijest. Ta se povijest u vremenu nakon sužanjstva ugradila u svećeničku predaju. jeruzalemskog kraljevskog dvora. Ona priča Izraelovu povijest od stvaranja svijeta do izviđanja Obećane zemlje. Budući da u aktualnom istraživanju ne postoji konsenzus o opsegu i datumu pojedinih tekstova koji su klasično pripisani Jahvistu, može se ovdje prikazati jedino klasična karakterizacija Jahvista kakvu je izradila nova teorija o dokumentima. Tako Jahvist ima početak u priči o stvaranju, ali nema prepoznatljivi završetak. Pokazalo se da se Jahvist u znatnoj mjeri može pronaći u Knjizi postanka i Izlaska, a tek nešto malo u Knjizi Brojeva, Levitskom zakoniku i Ponovljenom zakonu. Jahvistička predaja završava izviđanjem Obećane zemlje i pričom o Bileamu, što kao završetak nema previše smisla.  Tome u prilog ide još da se u novijem istraživanju priče o patrijarsima s jedne strane i Izlasku s druge promatraju kao dvije međusobno neovisne, u dijelovima čak i proturječne priče o povijesti Izraela. Literarni most između Knjige postanka i Knjige Izlaska po mišljenju mnogih istraživača stvorio je autor svećeničke predaje. K tome, Jahvistu nedostaje prepoznatljiva, protežna nit vodilja, jedinstveno teološko usmjerenje kao i jedinstveni rječnik. Na temelju ovih argumenata Jahvist, strogo uzeto, ne ispunjava kriterije koje je novije istraživanje postavilo kao pokazatelje izvornosti nekog teksta. Zato aktualno istraživanje polazi samo od stvarnog izvora unutar Petoknjižja, od svećeničke predaje. Ona ima prepoznatljivu nit vodilju od stvaranja svijeta do zaposjedanja Obećane zemlje. Odlikuje se jasnom teološkom linijom i izrazima koji se ponovno koriste.  Svi ostali tekstovi – i oni koji su bili pripisivani Jahvistu – danas se u pravilu računaju pod mlađe redakcije ili se promatraju kao starije pojedinačne tradicije. Umjesto o Jahvistu većina suvremenih egzegeta govori jednostavno o spisima nastalim prije ili poslije svećeničke predaje. Samo mali dio istraživača Starog zavjeta podržava teoriju o Jahvistu. Christoph Levin Jahvista promatra kao redakciju koja pojedine pripovjedne lance skuplja, spaja i stvara jedinstvenu cjelinu Jahvističke povijesti od Post 1 do Br 24. John van Seters ide drugim putem i vidi u jahvistu egzilskog povjesničara koji iz usmenih pripovijedanja skuplja motive i piše povijest Izraela.
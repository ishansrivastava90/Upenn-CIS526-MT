Utbildning i Storbritannien är präglad av stora regionala skillnader mellan utbildning i England, utbildning i Skottland, utbildning i Nordirland och utbildning i Wales. Utbildningen är obligatorisk för alla barn i åldrarna 5-16 år, i januari 2007 meddelade dock Storbritanniens regering att man planerar att ändra på detta, så att den istället omfattar barn i åldrarna 5-18 år. Den landsomfattande läroplanen infördes 1988. Primärutbildning avslutas då barnen fyller 11 år, och följs då av sekundärutbildning. Storbritannien har några av världens främsta universitet och deras utbildningar är av hög internationell standard. Varje år rankas flera brittiska universitet på topp 20-listan över världens universitet. De mest kända och omnämnda är bl.a. Oxford University, University of Cambridge, University College London och University of Edinburgh Utbildningen på universitetsnivå delas in i Undergraduate och Graduate. Undergraduate motsvaras av en svensk kandidatexamen och kan sökas av svenska studenter som har ett fullständigt avgångsbetyg från gymnasieskolan. En undergraduateutbildning tar vanligen 3 år, men vissa skolor erbjuder ett år utomlands och programmet blir då 4 år. Yrkesutbildningar kan vara längre. Ansökningarna behandlas mer subjektivt i det brittiska systemet än i Sverige. I sin ansökan, utöver betyg och utbildning, ska man lämna två brev, ett "Personal Statement" där man formulerar varför man vill gå utbildningen, vem man är och varför skolan ska välja just dig till utbildningen. Sedan ska man skicka med en "Reference", ett brev ifrån någon som har känt en länge. Det ska helst vara någon som kan uppskatta ens akademiska förmåga. I betygen gäller inget snitt som i Sverige, utan skolan tittar på, för utbildningen, "relevanta" ämnen, och vill där se höga betyg. Detta genom att svenska gymnasister läser fler ämnen än brittiska, som koncentrerar sig på en 4-5 stycken i sin "gymnasieexamen". Läkare, veterinär och tandläkarutbildningen är ofta på 5 till 6 år. I Storbritannien erbjuder man inom läkare, veterinär och tandläkare graduate-entry som innebär att om man redan har en naturvetenskaplig universitetsexamen behöver man enbart läsa 4 år på läkarprogrammet. En del skolor ger även ett naturvetenskapligt basår för studenter som inte läst naturvetenskapliga ämnen tidigare. För att vara behörig till att söka medicinska utbildningar bör man ha motsvarande svenska gymnasiekurser inom biologi, kemi, fysik och matematik. Genom att de medicinska utbildningarna har ett hårt söktryck, har man infört ett nationellt lämplighetsprov. Detta prov är inget kunskapsprov utan testar ens egenskaper och lämplighet att jobba inom vården. Man bör i god tid ta reda på om provet är ett krav för att bli antagen till utbildningen. Märk! en medicinsk examen utfärdad i utlandet behöver inte vara giltig i Sverige. Man bör alltid kontrollera utbildningens värde i Sverige hos Socialstyrelsen, som även utfärdar legitimation när man vill arbeta i Sverige. Graduate är utbildningar efter kandidatexamen och motsvarar utbildningar till Magisterexamen och Forskar-/Doktorsexamen. Dessa utbildningar söker man på separata ansökningsformulär direkt till universitetet eller enheten vid universitetet. Avgiften för dessa utbildningar varierar från utbildning till utbildning och kan vara betydligt högre än för undergraduate-utbildningarna.
Kidd sai merirosvon maineen alun perin kaapparimatkansa rahoittaneilta yhteistyökumppaneiltaan, jotka omien valtataisteluidensa ja sisäisten kiistojensa vuoksi mieluummin pettivät Kiddin kuin vaaransivat oman maineensa. Kaapparilupansa Kidd sai Englannista, jossa neljä vaikutusvaltaista aatelista rahoitti kaapparimatkan ja rakennutti Kiddille laivan Adventure Galleyn tätä matkaa varten. Luvan matkalleen Kidd sai itseltään Englannin kuninkaalta, jota hän ei kuitenkaan itse koskaan päässyt tapaamaan. Kiddiä kohtasi matkalla kuitenkin huono onni. Jo alkumatkasta Kiddiä pyydetiin luovuttamaan osa miehistöstään Englannin laivaston palvelukseen. Kidd kieltäytyi ja purjehti yön pimeydessä pakoon, minkä jälkeen laivaston komentaja alkoi levittää huhua Kiddin kääntymisestä merirosvoukseen. Tämä kiihdytti Kiddin yhteistyökumppanien aloittamaaa huhumyllyä, jossa kerrottiin Kapteeni Kiddin teoista merirosvona. Kun Kidd viimein saapui Itä-Intian merille, kaikki osapuolet kohtelivat häntä merirosvona ja ampuivat kohti jo hänet nähdessään. Kiddin epäonni jatkui, eikä hän löytänyt merirosvoja yli vuoteen. Kun Kidd viimein löysi laivan joka oli ilman saattuetta eikä ollut englantilainen – eli periaatteessa luvallinen kohde englantilaiselle kaapparialukselle – hän ei suostunut kaappaamaan sitä sillä se ei ollut merirosvoalus. Miehistö, jolle oli luvattu rikkauksia merirosvojen metsästämisestä tuli erittäin tyytymättömäksi, ja pian laivalla puhkesi kapina. Yksi kapinan johtajista oli tykkimies William Moore, joka joutui sanaharkkaan Kiddin kanssa. Riidan päätteeksi Kidd heitti puusangon Mooren päähän, joka kuoli vammoihinsa seuraavana päivänä. Tämän jälkeen Kidd tavoitti Ranskan lipun alla purjehtivan aluksen Quedagh Merchantin, joka kaapattiin. Tällä aluksella oli myös englantilaista omaisuutta, ja kun tieto aluksen kaappaamisesta kiiri Englantiin asti, Kiddiä viimeistään pidettiin kaikkien aikojen suurimpana merirosvona. Quedagh Merchantin kaappauksen jälkeen Kiddillä oli viimein riittävästi kaapattua omaisuutta, jotta kaappariretken rahoittajat olisivat tyytyväisiä, joten Kidd päätti lopettaa retken ja palata takaisin länteen. Paluumatkalla Kidd viimein kohtasi oikean merirosvon, Robert Cullifordin, mutta tällöin hänen miehistönsä oli jo niin tyytymätön, että suurin osa heistä lähti mieluummin Cullifordin matkaan kuin auttoi hänen vangitsemisessaan. Nyt Kiddillä oli enää niin vähän miehistöä jäljellä että hän joutui hylkäämään aluksensa Adventure Galleyn ja jatkoi matkaa kaappaamallaan Quedagh Merchantilla. Jäljelle jääneen miehistönsä kanssa hän purjehti länteen ja kuuli ensimmäiset huhut siitä, että häntä pidetään merirosvona. Hän päätti piilottaa kaappaamansa aluksen jonnekin Karibialle ja osti kyydin New Yorkiin. Kidd halusi selittää tekonsa ja osoittaa, että hän oli itse asiassa toiminut kaapparina. Kidd lähetti kirjeen kuvernööri Bellamontille, jossa pyrki selittämään tekonsa parhain päin. Bellamont vastasi Kiddille, että hän pyrkisi hankkimaan kuninkaan anteeksiannon, mikäli Kidd voisi osoittaa syyttömyytensä. Koska Kiddillä oli taskussaan ranskalaiset passit kaappaamistaan aluksista, hän luotti kykyynsä todistaa syyttömyytensä. Kidd saapui Bostoniin vuonna 1699, jossa kuvernööri Bellamont lupauksistaan huolimatta kuitenkin vangitsi Kiddin. Myös Kiddin miehistön jäsenet vangittiin myöhemmin. Vuonna 1700 Kidd lähetettiin tuomittavaksi Lontooseen. Kidd toivoi saavansa tukea aatelisilta rahoittajiltaan ja kuninkaalta, joka oli antanut tukensa hänen matkalleen. Mutta tässä vaiheessa Kiddiä pidettiin jo yleisesti merirosvona, eikä kukaan korkeassa asemassa oleva halunnut olla enää missään tekemisissä hänen kanssaan. Toukokuussa 1701 Kidd todettiin syylliseksi tykkimies William Mooren murhaan sekä viiteen merirosvoukseen. Hänet hirtettiin 23. toukokuuta 1701.
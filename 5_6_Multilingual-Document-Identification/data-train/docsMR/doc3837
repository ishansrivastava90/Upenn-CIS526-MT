Yaradıcılığında aşıq deyişmələrində olan bağlamaları açmağa da çox maraq göstərmişdir. Eyni zamanda özü də bağlama-qıfılbənd şeirlər yazmışdır. Qəşəm ömrünün sonuna qədər ticarət və rabitə təşkilatlarında işləmişdir. Mənəm demə, yekələnmə, öyünmə, Qəza gələr, qalmaqala düşərsən. Qulağın kar olar, dilin lal olar, Nalən qalxar haldan-hala düşərsən. İnsan ki var bu dünyanın barıdı, Dil onun qəlbinin ixtiyarıdı. Dünyanın varından kimlər yarıdı? Gedər varın çox zavala düşərsən. Qəşəm, qananları yaman söz əyər, Gec də olsa əyriləri düz əyər, Bəxtin yatar, tale səndən üz əyər, Qabağa cəhd etsən, dala düşərsən. ONLARI Bağlama-qıfılbənd Bir hikmət bazarı açıbdı sinəm, İstəyir ki, sata bu xiridarı. Harda idi Rüstəmin məzarı? Kim söylədi o, Mövlaya bunları? Xatəm nə eylədi Mövlaya xitab? Haradan yazıldı sədrinə kitab? Əliyəl Murtəza gətirmədi tab, O səbəbdən gəzdi Mövla onları. Bu elmə bələtdi Qəşəm dərindən, Kim hökm etdi Rüstəm qalxdı yerindən? Nə söylədi o Mövlaya sirindən? Necə oldu bu peymanın sonları? ƏZİZİM Bağlama-qıfılbənd Bir cəsətə səkkiz xarrat bağlanıb,  Hey dolanır bu cahana, əzizim.  İyrimi yarpağı eyləyir xitab, Gün yaraşır Gülüstana, əzizim. Dörd oynağı nəzər salır hər yana, O, nə yeyir şux dolanır mərdana, Dil-dodağı nə söylədi insana? Qəmə düşən o pirana, əzizim? Qəşəm xəstə düşüb, keçib sərindən, İstəyir ki mətləb ala pirindən. Cəsəd nərə çəkib qalxsa yerindən, Neçə dərdlər yetər cana, əzizim. GÖRMÜŞƏM Adəmi, Xatəmi yetirən başa, Zərli-zərli zərəfşanı görmüşəm. Bəzəyib aləmi geydirən dona, Yaratdığı ləl, mərcanı görmüşəm. Şirindən şirindi dillərdə adı, Nuru təcəllası alır muradı. Aləmə səs salır tamı həm dadı, Gözlərimlə o nişanı görmüşəm. Hamı ondan alır güllü Nübarı, Açıqdır dünyada hər gün bazarı. Qəşəmi  bürüyüb hər cürə barı,  Mən yuxumda o, Mövlanı görmüşəm. DANIŞAQ Nohəxan Qəşəm  - Sərraf Şiruyə Nohəxan Qəşəm Şair qardaş anla sözüm, Deyək pünhan dil danışaq. Qara torpaq yer üzündə, Ləngər vurur tel danışaq. Sərraf Şiruyə Anlamışam molla, sözün, Açıq-aşkar gəl danışaq. Qara torpaq, gen zəmidə, Ləngər vurur gül danışaq. Nohəxan Qəşəm Səkkiz aydır uzaq yaşı, Yeddi ayda çaldı başı. Beş ayında bığ yoldaşı, Çıxır başdan bil, danışaq. Sərraf Şiruyə Səkkiz ayda arpa, buğda, Baş çallaşır yeddi ayda. Bığ çıxarır qarış boyda, Beş ayında bil danışaq. Nohəxan Qəşəm Qəşəm desin, sən qulaq as, Sel çox olsa, atacaq pas. Onsuz heç vaxt həyat olmaz, Doğru sözü, al danışaq. Sərraf Şiruyə Toxunmasa daşqın-sellər, Biçər, döyər halal əllər. Şiruyəyəm, bütün ellər, Bilir onu ləl danışaq. 26 dekabr 1975-ci il. O RAZI QALDI Nohəxan Qəşəm - Sərraf Şiruyə Nohəxan Qəşəm Cavab ver sözümə, Sərraf Şiruyə, Xatəm Yahudidən nə sual aldı? O, nə cəhli idi, düşdü araya? Nə cavab aldı ki, o razı qaldı? Nohəxan Qəşəm Xatəm orda hardan aldı kalamı? Kimiydi, əyləşdi verdi salamı? Qələm yazdı, kağız düşdü yolamı? Nə oldu mətləbi yerini aldı? Sərraf Şiruyə Cəbrail göylərdən endi bu halda, Bir namə gətirdi xoş bir kalamda, Əyləşdi məclisdə, verdi salam da, Xatəm hər kalamı bax ondan aldı. Nohəxan Qəşəm Könlüm sizdən eylər bu sualını, İstəyir yoxlaya pür kamalını. Pozmasın sözlərim hal-əhvalını, Qəşəmin məqsədi bir xoş xəyaldı.
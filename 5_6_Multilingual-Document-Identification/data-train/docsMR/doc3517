È già accaduto che molti partecipanti abbiano visto crescere il livello di stress indotto da Wiki, soprattutto quando un problema che stava loro a cuore è stato gestito in modo ritenuto ingiusto. Talvolta capita che un partecipante evidenzi delle disparità di trattamento, magari citando dei casi in cui si è agito in modo diverso, arrivando a chiedersi "E se facessero tutti così, cosa succederebbe?". In questo caso si può essere tentati di esporre la propria tesi facendo ricorso alla parodia oppure a un esperimento "di rottura". Ad esempio, può accadere che il partecipante applichi la decisione ad altre situazioni in modo da riflettere esattamente la linea guida cui si oppone. Questo atteggiamento distruttivo rende necessaria una successiva "pulizia" da parte della grande maggioranza dei redattori che non partecipano alla disputa, quando la "dimostrazione" si è conclusa. In generale, queste modifiche a scopo dimostrativo non sono guardate di buon occhio e trovano una forte opposizione da parte di coloro che le ritengono strumenti non adatti ad un'opera di persuasione. Molti lettori considerano tali azioni come dei dispetti non adatti a un'enciclopedia, in quanto coinvolgono i passanti in un fuoco incrociato di modifiche in malafede, volutamente destinate a provocare indignazione e opposizione. Come regola generale, il modo migliore per esporre le proprie tesi è farlo direttamente, senza ironie e riferimenti obliqui. Le affermazioni dirette sono il modo migliore per ottenere rispetto, accordo e consenso. Giocare con le regole vuol dire usare le regole stesse per vanificare le linee guida di Wikipedia. In molti casi, si tratta di un comportamento affine al vandalismo. Se fosse in vigore un divieto di superare 3 rollback al giorno sulla stessa pagina, un buon esempio di tale comportamento sarebbe ripristinare continuamente una modifica annullandola esattamente 3 volte al giorno e sostenere ingenuamente che non è stata violata alcuna regola. In questo caso il divieto di rollback in numero superiore a tre non dev'essere interpretato come una 'licenza' di rollback e agire come se lo fosse, equivale a scompaginare il funzionamento di Wikipedia. Anzi, un simile comportamento di abuso delle regole, se prolungato nel tempo, può dare luogo con facilità a sanzioni e anche, nei casi più estremi, al bando permanente o al blocco infinito. Per favore, non inserire bufale o informazioni deliberatamente sbagliate per verificare la nostra capacità di scoprirle e rimuoverle. Questo è equivalente a testare la rapidità di intervento dei vigili del fuoco incendiando una casa. Non danneggiare Wikipedia per sostenere una tua opinione
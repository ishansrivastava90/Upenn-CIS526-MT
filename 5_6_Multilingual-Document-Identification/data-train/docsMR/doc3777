ויקיפדים חדשים רבים מצטרפים לויקיפדיה חדורי מוטיבציה לתרום ולהוסיף. לפעמים ויקיפדים אלו מגלים לתדהמתם כי חלק מעריכותיהם נתקלות בשחזורים חוזרים ונשנים, מחיקות ושינויים. חלק מוויקיפדים אלה חשים כי הם נתקלו "בצד האפל של ויקיפדיה" – מקום שבו "אחד בפה ואחד בלב". דף זה בא למנוע תחושות לא נעימות כאלו ולהאיר את אותו צד אפל. לעיתים, חושבים ויקיפדים חדשים כי מפעיל מערכת מסוים מתנכל להם אישית. זהו רושם מוטעה, שנובע לרוב מכך שהמשתמש הפר את כללי ויקיפדיה בתום לב. בעת מחלוקת, מוטב לפנות ולבקש הסברים בדף השיחה של המפעיל או של הערך. האשמות כאלו של מפעילי מערכת הן נפוצות מאוד, אולם עד היום נמצאו רק תלונות בודדות כאלו מוצדקות. אי-לכך, סביר להניח כי האשמות מסוג זה, לא יתרמו להתקדמות לקראת פתרון ואף עלולות להחמיר את המצב. במקרים כאלו יש לזכור, כי הדעות לא מומצאות בקהילת ויקיפדיה, אלא קיימות גם בעולם בלי קשר לוויקיפדיה. בכדי להמנע מראש ממצב זה, כדאי להביא מלכתחילה מקורות מאוששים לטיעונים גבוליים שעלולים להיות עליהם עוררין, או כאלו שלא בקונצנזוס רחב, או פרטים רגישים כמו ביקורת על אישים. יש להצמד לעובדות ולא להביא פרשנויות וספקולציות עצמאיות. עדיף לצטט מומחים ויודעי דבר לעניין המדובר, מאשר לצטט ידע אישי. ומאידך, יש להשתדל כמה שיותר שלא למחוק מידע אלא להכלילו ולסייגו, ובכך לתת לו את המקום הראוי לו בקונטקסט רחב יותר. הויכוח בדפי השיחה צריך להיות עניני ושקול. לעיתים כדאי פשוט לבצע "הפרדת כוחות" - להתנתק מהויכוח, וללכת לכתוב בנושאים אחרים, ולא ל"התמגנט" לערך הבעייתי. ובכלל ערכים שמועדים לפורענויות כמו נושאים פוליטיים ועניני אמונות, כדאי מראש לאמץ כלפם גישה זהירה של כתיבה מדודה ושקולה, או פשוט לעקוף אותם, אלא אם כן יש מידע שמאושש ומגובה היטב במקורות טובים. במקרים קיצוניים במיוחד יש הממליצים על "חופשת ויקי". עזיבת המקום לתקופה מסויימת בכדי לצנן את הרגשות שהתלהטו. על הצדדים האפלים של ויקיפדיה
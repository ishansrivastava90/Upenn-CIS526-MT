Tokorcs Vas megyében, a Celldömölki kistérségben. Kemenesalja középső részén, a Cinca-patak mellékén, nem messze a Ság hegytől és Celldömölk várostól találhatjuk az alig több, mint 250 lakosú községet. Határa túlnyomórészt sík vagy enyhén hullámos, mezőgazdasági terület. Délre, a Cinca mentén található a határ legalacsonyabban fekvő része, míg észak-északnyugat felé a felszín fokozatosan emelkedik, és a peremén szőlőhegyekkel, gyümölcsösökkel, majd feljebb erdőkkel borított Cser fennsíkjába olvad át. Tokorcshoz tartozik az északnyugati irányban, alig több, mint 1 kilométerre, a szőlőhegy lankái alatt fekvő Újmihályfa. 1567-ben német zsoldosok Sitkey Mihály türjei prépost 11 jobbágyának 100 Ft kárt okoztak. Bethlen Gábor hadjárata idején a törökök elfogtak egy falubelit, akit kiváltottak, de a tokorcsiak folyamatosan ezután sem voltak hajlandók adózni. A feljegyzések szerint 1588-ban, 1598-ban és 1610-ben hódoltak a fehérvári és pápai törököknek. Szőlőhegyét 1601-ben említik először. Az itt lakók a kezdetektől földműveléssel foglalkoztak, bár a 19. században már sokan a vasútnál keresték kenyerüket. Mára a lakosság munkaképes része Celldömölk és Sárvár üzemeiben és helyi vállalkozóknál dolgozik. Tokorcson 1990 óta Nagysimonyival közös körjegyzőség működik. AeroSág Repülőtér Faluház, I. világháborús emlékmű A falu egyik büszkesége a faluház. A szép épülethez pár évvel később csatolták a nagytermet, színpaddal. A faluházban működik az önkormányzat, itt van az orvosi rendelő, az emeleten üzemel a könyvtár és az e-Magyarország pont. A galéria helytörténeti kiállításnak ad otthont. A faluház praktikus berendezésével és tágas udvarával kulturális rendezvények és közösségi alkalmak szép sorának szolgál helyszínéül. A faluház mellett a falu I. világháborúban hősi halált halt lakóinak emlékműve látható. Evangélikus templom, harangláb, világháborús emlékmű A tokorcsi evangélikus templomban minden hónap 1. 3. és 4. vasárnapján van istentisztelet. Tokorcs a Celldömölki gyülekezet leánygyülekezete. A haranglábat Braxatoris Andrea és Reisch Gábor tervezte. Épült 1972-ben. A harangot Balthasar Herald pozsonyi harang, ágyu és bronz öntőmester öntötte 1656-ban. Az oltár ás a szószék terve Dr. Schulek Tibor és felesége, Majoros Edit munkája. A szószéken, az oltárterítőkön és a papi padon szimbólumok, az oltáron két angyal, a bárány és az úrvacsora jelképei, a szőlő és a kalász csodálatos ábrázolása. A fafaragásokat a Sitkén lakó Fóth Sándor bodnár-asztalos mester és fia, Fóth Zoltán készítették el a tervek alapján 1956-ban. A templom és a harangláb között található a falu világháborús áldozatainak emlékműve. Újmihályfai harangláb 1991-ben a haranglábat készítette Tokorcs község önkormányzata és Újmihályfa közössége. Tokorcshoz tartozik Újmihályfa, amely északi irányban, alig több, mint 1 km-re található a falu központjától. A feljegyzések 1409-ben említik először. Nevét a kuruc-labanc világban kapta, amikor az őslakosság ide menekült a harcok elől. 1857-ben már a két település lakosságát egyben számlálták, de hivatalos egyesülés csak 1890-ben történt meg. Újmihályfa népi neve Szatyorszeg, mert olyan kicsi volt, hogy egy szatyorba belefért volna. A hagyományok szerint valamikor a Cseren volt a falu, de a lakók ott vizet nem találtak, ezért leköltöztek. Első írásos nyoma 1767-ből származik. A 19. században inkább pusztaként tartották számon, mára egybeépült Tokorccsal. A szőlőtermesztés régi hagyományaira utal az is, hogy a környéken egy fekete szőlőfajtát máig Újmihályfainak neveznek.

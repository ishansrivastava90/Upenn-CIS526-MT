মাদাগাস্কার, মালয় উপদ্বীপ, ইন্দোনেশিয়া, নিউ গিনি, ফিলিপাইন, তাইওয়ান, মেলানেশিয়া, মাইক্রোনেশিয়া, পলিনেশিয়া ও নিউজিল্যান্ডের প্রায় ৩০ কোটি লোক বিভিন্ন অস্ট্রোনেশীয় ভাষাতে কথা বলেন। বর্তমানে এদের মধ্যে চারটি ভাষা চারটি দেশে সরকারী মর্যাদা লাভ করেছে। এগুলি হল অস্ট্রোনেশীয় ভাষাগুলি নিয়ে বিগত দশকগুলিতে ব্যাপক গবেষণা করা হলেও এদের উৎস ও প্রাচীন ইতিহাস সম্পর্কে খুব বেশি কিছু জানা যায়নি। এদের শ্রেণীকরণ সম্পর্কিত বিভিন্ন তত্ত্ব থাকলেও কোনটিই সুপ্রতিষ্ঠিত নয়। ভাষাবিজ্ঞানীরা মনে করেন এগুলি কোন একটি আদি ভাষা থেকে ৪০০০ বছর বা তারও আগে পৃথক হওয়া শুরু করে। ধারণা করা হয় আদি অস্ট্রোনেশীয় ভাষাটির বক্তারা মালয় উপদ্বীপের কাছে বাস করত এবং সেখান থেকে তারা পশ্চিমে মাদাগাস্কার পর্যন্ত এবং পূর্বে প্রশান্ত মহাসাগরে ছড়িয়ে পড়ে। এই বিস্তরণ সম্ভবত দুই হাজার বছরেরও আগে সংঘটিত হয়েছল। একে অপরের থেকে বহু দূরে অবস্থিত হাজার হাজার দ্বীপে বসবাসের ফলে আদি ভাষাটি থেকে অনেকগুলি উপভাষার উৎপত্তি ঘটে যেগুলি পরে একেকটি স্বতন্ত্র ভাষাতে রূপ নেয়। বহু অস্ট্রোনেশীয় ভাষা আজ বিপন্ন। বিশেষ করে মেলানেশিয়ার ভাষাগুলিতে গড়ে ১৫০০-র বেশি বক্তা নেই।
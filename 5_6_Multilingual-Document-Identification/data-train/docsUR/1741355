Після татаро-монгольського погрому в ХІІІ столітті землі нинішньої Роменщини увійшли до складу литовсько-польської держави. Її населення в цей час брало активну участь  у боротьбі з польською шляхтою, в середині ХУІІ століття воювало в полках гетьмана Богдана Хмельницького, брало участь в національно-визвольній війні проти іноземних поневолювачів. На початку ХУІ століття Роменщина відносилася до російської держави, але з 1569 року опинилася під владою польської шляхти. З 1648 року починається визвольна війна українського народу, активну участь  у ній взяли й жителі поселень. У цьому ж році Роменщина звільнена від польського панування. Протягом ХУІІ – ХІХ століть Роменщина стала одним із важливих центрів Лівобережної України, де розвивалася промисловість, сільськогосподарське виробництво, культура. Важлива роль нашого краю в розвитку ярмаркової торгівлі. Тільки знаменитий Роменський Іллінський ярмарок об”єднував навколо себе більше чотирьох тисяч малих і великих ярмарок, що проходили на території України та Росії. Двічі бував у Ромнах на Іллінському ярмарку Тарас Григорович Шевченко. Далеко за межами Роменщини славилися її будівничі, художники, золотарі, кобзарі. У місті існував спеціальний торговий двір, де зупинялися приїжджі торгові люди. Велась жвава торгівля тютюном, який тут вирощувався і перероблявся, за що Петро І назвав його тютюновим містом. В ХІХ столітті в Ромнах виникають перші промислові підприємства, в Роменському повіті відкриваються цукроварні, винокурні, розвивається гончарський, ткацький та інші промисли. Велике значення в розвитку товарного сільськогосподарського виробництва мало будівництво Лібаво-Роменської залізниці, регулярний рух по якій розпочався з 1874 року, що послужило прискоренню економічного розвитку краю. А на початку ХХ століття в Ромнах виникають нові підприємства і виробництва, з яких беруть свій родовід багато сучасних Роменських промислових підприємств. До кінця ХІХ століття в місті працювали 2 тютюнові фабрики, спиртоочисний, миловарний заводи, три парових млини, дві друкарні, декілька хлібопекарень. Недалеко від міста виникло селище залізничників Новолозовка. В період 1905-1907 років на Роменщині веде революційну діяльність один з марксистів на Україні -  Мельников. В період Жовтневої революції Ромни були одним із пунктів жорстокої класової боротьби. Радянська влада вперше в місті була установлена в січні 1918 року, а  остаточно – в грудні 1919 року. Як адміністративно-територіальна одиниця район почав існувати з жовтня 1930 року на підставі нового адміністративно-територіального поділу в Україні. З лютого по жовтень 1932 року він відносився до Харківської області, з жовтня 1932 року по січень 1939 року – до Чернігівської, а з січня 1939 року – до новосформованої Сумської області. За проявлені мужність і відвагу в роки війни 15 уродженцям Роменщини було присвоєно звання Героя Радянського Союзу. Невмирущою славою покрили себе багато роменців в роки Великої Вітчизняної війни 1941-1945 рр. Тисячі з них воювали з ворогом на фронтах і у ворожому тилу в партизанських загонах, самовідданою працею прискорювали перемогу над фашистами. Серед героїв Радянського Союзу і повних кавалерів орденів Слави, зокрема, імена наших земляків Кузьми Гнідаша, Михайла Шевченка, Анатолія Голика, Павла Хандоги та багатьох інших. Славиться Роменщина не тільки своєю історією, але й своїми пам”ятками історії та культури, своїми багатющими мистецькими, кобзарськими, літературними, театральними традиціями. Її чарівну природу, її працелюбних людей оспівано в багатьох літературно-мистецьких творах і піснях. Роменщина – батьківщина багатьох діячів науки, мистецтва, культури, літератури, відомих державних, військових і політичних діячів.Серед них імена Кошового Запорізької Січі Петра Калнишевського, відомих представників української старшини Григорія та Василя Полетик, художників Григорія Стеценка, лауреата Шевченківської премії Миколи Бута, майстра художньої кераміки Павла Іванченка, відомого музикознавця, чоловіка Лесі Українки Климента Квітки, кобзаря Івана Запорожченка, Євгена Адамцевича, мистецтвознавця і археолога першовідкривача Роменської культури Миколи Макаренка, мовознавця Олександра Потебні, відомих вітчизняних медиків Івана Савченка, Олександра Скоромця, Василя Чаговеця, правознавця Миколи Максименка, геодезиста і картографа Івана Стрельбицького, письменника Григорія Нудьги, Івана Сердюкова, Івана Бойка, історика Володимира Пархоменка, військових політичних діячів Тягнибіди Івана Федька, артистів Василя Яременка, Ірини Воликівської та багато-багато інших, чия невтомна і самовідданна  діяльність знана не лише в Україні, але й далеко за її межами.
A lucrat ca profesor de matematică şi ofiţer în armata israeliană. Nati Meir a ieşit pentru prima dată din Israel în anul 1996, când avea 41 de ani. A vizitat mai întâi Germania, iar apoi a revenit în România, unde s-au născut părinţii săi. De asemenea, Nati Meir este acţionar la compania SC Mentonil Traders & Consultants Limited, unde deţine 5000 acţiuni, reprezentând o contribuţie de 5000 lire sterline la capitalul social al firmei. Restul averii ar fi în proprietatea SUA, dar Meir a anunţat că intenţionează să-şi revendice toate bunurile moştenite, printre care hoteluri şi terenuri în SUA, Africa de Sud şi Nigeria. El a adăugat că de recuperarea averii se va ocupa o firmă de avocatură israeliană, dar păstrează secretul asupra numelor avocaţilor israelieni. Ulterior, a declarat că nu s-au împlinit 7 ani de la moartea rudei lui Meir şi că ar mai fi timp pentru o cerere de revendicare. Scandalul legat de moştenirea lui Nati Meir s-a stins repede, iar singurele referiri la aceasta în anul 2006 au fost atunci când Meir a declarat în august 2006 că este interesat de achiziţionarea unor instituţii de presă centrale şi a echipei de fotbal "Rapid" sau "Steaua". Nici una dintre aceste achiziţii nu s-a finalizat însă. La 27 noiembrie 2003, a fost numit în funcţia de consilier pentru probleme de politică externă al preşedintelui Partidului România Mare, Corneliu Vadim Tudor. El a încercat să schimbe percepţia publică internaţională despre Partidul România Mare, care era etichetat drept un partid "antisemit" şi "extremist", nu numai prin simpla sa prezenţă, dar şi prin intermedierea angajării de către Corneliu Vadim Tudor a celebrei firme de management electoral "Arad Communications" din Israel, care n-a reuşit însă să asigure victoria liderului PRM în alegeri. Nati Meir a fost ales ca deputat de Tulcea în legislatura Partidului România Mare, dar in iunie 2007 a trecut la Partidul Democrat pe care l-a părăsit după 2 săpămâni. A fost membru al Comisiei pentru drepturile omului, culte şi problemele minorităţilor naţionale. În februarie 2005, în calitate de deputat PRM a luat poziţie publică faţă de apariţia în ziarul "Tricolorul" al PRM a unui articol care nega vehement existenţa Holocaustului evreiesc din România celui de-al doilea Război Mondial şi l-a somat pe Corneliu Vadim Tudor să retracteze cele apărute în ziar. A fost exclus imediat din Partidul România Mare de către Corneliu Vadim Tudor şi de atunci este deputat independent în Parlamentul României. În decembrie 2006 a fost din nou în centrul atenţiei datorită unui propuneri legislative prin care propunea graţierea colectivă a unor deţinuţi. Această propunere a dus la un val de revolte în închisorile din România, în care au fost implicate 26 de penitenciare şi un număr de peste 6.500 de deţinuţi. Pe site-ul Camerei Deputaţilor, Nati Meir figurează cu un număr de zece iniţiative legislative, unele pe tema graţierii pedepselor deţinuţilor condamnaţi la mai puţin de cinci ani de închisoare. Acestea datează din lunile iunie, august şi octombrie 2006, două dintre acestea fiind retrase ulterior de către iniţiator. Prin aceste proiecte legislative se dorea acordarea graţierii pentru circa 10.000 de deţinuţi la 1 ianuarie 2007, respectiv decembrie 2008. Dar, deşi proiectul a obţinut mai multe avize favorabile, nu a reuşit să treacă prin Parlament. Deputatul a fost acuzat că ar fi încins spiritele prin acel proiect de lege şi prin efectuarea de vizite în închisori. Autorităţile au refuzat să cedeze solicitarilor detinutilor, iar Meir riscă să fie sancţionat disciplinar dacă se va dovedi că a fost implicat nemijlocit în revolta deţinuţilor. O comisie parlamentară a fost constituită şi sesizată, urmând să efectueze actele preliminarii. Procurorii au mai stabilit şi că, în perioada 2000-2005, Meir a înşelat, cu ocazia încheierii şi executării contractelor de mediere a forţei de muncă, 129 de persoane, prin încheierea de contracte de plasare a forţei de muncă prin intermediul firmei SC Orwalsam Trading SRL, cu societăţi de angajare din Israel, specializate în principal în domeniul construcţiilor civile.
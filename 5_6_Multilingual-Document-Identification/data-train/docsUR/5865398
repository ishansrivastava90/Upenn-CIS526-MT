టీ. చల్లపల్లి లేదా ఠానా చల్లపల్లి తూర్పు గోదావరి జిల్లా, ఉప్పలగుప్తం మండలానికి చెందిన గ్రామము. యీ గ్రామము అమలాపురం తాలూకాలో అమలాపురం కు 12 కిలోమీటర్లు దూరంలో సముద్ర తీరంన ఉన్నది. ఉప్పలగుప్తం మండలానికి చెందిన గ్రామము. పూర్వము యీ గ్రామము పిఠాపురం మహారాజు గారికి చెందిన పలివెల ఠాణాలో వుండేది. అందుచేత యీ గ్రామాన్ని "ఠానా చల్లపల్లి", "టీ.చల్లపల్లి" అని కూడా పిలిచేవారు. మొత్తం గ్రామ జనాభా 9000 మందిపైనే. ఓటర్లు 5000 మంది పైబడి ఉన్నారు. గ్రామంలో కాపులు, బ్రాహ్మణులు, అగ్నికుల క్షత్రియులు, మాలలు, మాదిగలు ప్రధాన కులాలు.  బ్రాహ్మణులలో తిరువూరి, మాఛిరాజు మొదలగు ఇంటిపేర్లు వారు, కాపులలో పోలిశెట్టి, దంగేటి, గొలకోటి, సుంకర, కుంపట్ల, భోగిశెట్టి, యెరుబండి, సలాది, ఆకుల మొదలగు ఇంటిపేర్లు వారు గ్రామంలో ప్రధానంగా గలరు. గ్రామ మొత్తం ఆయకట్టు 4600 యకరాలు. ప్రధాన పంటలు వరిసాగు, చేపలు రొయ్యలు సాగు. వరిలో ఖరీఫ్, రబీ అని రెండు పంటలూ వేస్తారు. వేసవికాలంలో కొంతమంది మినుములు, పెసలు వంటి అపరాలు, జనుము, జీలుగ వంటి పశుగ్రాసం కూడా వేస్తారు. గ్రామంలో ఒక జిల్లా పరిషత్ హైస్కూలు మరియు మండల పరిషత్ స్కూళ్ళు గలవు. గ్రామంలో ప్రతీ ఆదివారం సంత జరుగుతుంది. బ్యాంకింగు సదుపాయాలకోసం "ఇండియన్ బ్యాంకు", బి.యస్.యన్.ఎల్. టెలిఫోన్ ఎక్స్చేంజ్, ఒక సినీమా హాల్ కలవు. వైద్య సదుపాయల కోసం RMP డాక్టరు గలడు. గ్రామంలో శ్రీ చోడేశ్వర స్వామి వారు, శ్రీ వేణుగోపాల స్వామి వారు, శ్రీ సుబ్రహ్మణ్య స్వామి వారు, శ్రీ లక్ష్మీగణపతి ఆలయం, శ్రీ  కనకదుర్గ, బేతాళుడు, పోతురాజు, శ్రీ  సీతారామ స్వామి వార్ల దేవాలయాలు గలవు. చొల్లంగి అమావస్యకు గ్రామానికి 3 కిలోమీటర్లు దూరం లోపు వున్న సముద్రమునకు వెళ్ళి సముద్ర స్నానాలు చేస్తారు.
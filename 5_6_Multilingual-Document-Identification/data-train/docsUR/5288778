Bir neçə il müqavimət göstərən, müflisləşib İrlandiyanı tərk edən Boykottun başına gələnə «boykot» adı verməksə yerli ruhaninin ağlına gəlir. Bu söz Avropada müxtəlif dillərə keçə-keçə o çağlaracan işlək olan yunan termini «ostrakizm»i əvəzləyir. Ancaq boykotun tarixi daha qədimdir. Məsələn, hələ bu termin yaranmazdan xeyli əvvəl – 1767-ci ildə Şimali Amerikada çay və bir neçə başqa mala xüsusi rüsum tətbiq edildiyindən Britaniya mallarını almaqdan kütləvi şəkildə imtina olunmuşdu. Boykot nəticə vermişdi – Britaniya ticarəti axsamağa başlamış və ədalətsiz rüsumlar ləğv edilmişdi. Boykot etirazın qeyri-zorakı formasıdır və istər sosial, istər də siyasi problemlərin dinc həlli vasitəsi kimi qəbul olunur, bəzən hətta böyük siyasətə təsir göstərir. Misal üçün, Fransa ABŞ-ın İraqa müdaxiləsinə qarşı çıxan kimi amerikalılar nümayişkaranə şəkildə fransız mallarını almaqdan imtina etdilər. Hətta bəzi siyasətçilər şəhər, qraflıq və ştatların qanunlarına bu haqda xüsusi dəyişiklik təklifləri verdilər. XX əsrdə boykotlar çox olub. 1990-cı illərdən onlar daha miqyaslı xarakter alıb ki, bu da yüz milyonlarla insanı dərhal məlumatlandırmağa imkan verən informasiya kommunikasiyalarının inkişafı ilə bağlıdır. Hazırda ekologiya təşkilatlarının neft kompaniyalarını, antiqlobalistlərin transmilli korporasiyaları, ərəb ölkələrinin ABŞ, çinlilərinsə yapon mallarını boykot etməsi təəccüb doğurmur. Vətəndaşların öz hökumətlərini boykot etməsi halları da mövcuddur. Ən radikal metodlardan biri vergiləri ödəməkdən boyun qaçırmadır. XX əsrin əvvəllərində Britaniya qadınları Vergi Müqaviməti Liqası yaratmışdılar. Onlar seçmək və seçilmək hüququ əldə etməyin yolunu vergilərdən kütləvi şəkildə imtinada görmüşdülər. Vergi boykotu üsuluna ABŞ-da da tez-tez əl atılır. Müharibəyə Qarşı Liqa adlı pasifist təşkilat İraq savaşının dayandırılması üçün vətəndaşları vergiləri ödəməməyə çağırır. 1990-cı illərdə pasifistlər hətta alternativ vergi komitəsi yaradaraq vətəndaşlara xüsusi deklarasiyalar göndərmiş, yığılan pulu isə dinc məqsədlərə yönəltmişdilər. Heç kim bəşər tarixində nə qədər boykotun olduğunu deyə bilməz. Amma xüsusi diqqət çəkən və uzunmüddətli nəticələrə gətirib çıxaran, tarixdə iz buraxan boykotları seçib-aramaq mümkündür. 1905. Bir ölkənin başqasına qarşı ilk siyasi boykotu bu ilə təsadüf edir. Çin sakinləri ABŞ-da yaşayan həmvətənlərinin qısma-boğmaya məruz qalmasına etiraz olaraq bu ölkənin mallarını almaqdan imtina edirlər. 1882-ci ildə ABŞ-da mühacirət siyasəti haqda qanun qəbul olunmuş və 10 il müddətində çinlilərin bu ölkəyə mühacirətinə yasaq qoyulmuşdu. Həmin qanun ABŞ-da yaşayan çinlilərə vətəndaşlıq verilməsini də qadağan edirdi. Sonralar bu qanunun müddəti daha 10 il uzadılmış, 1902-ci ildən isə daimi xarakter almışdı. Ancaq amerikan mallarının boykotu nəticəsiz qalır, düz 1943-cü ilədək qüvvədə olan qanun tamamilə başqa səbəblərdən ləğv edilir. 1920. Müstəqilliyin qazanılmasına gətirən ilk siyasi boykot. Hindistan siyasi lideri Qandi Britaniya müstəmləkəçilərinə qarşı passiv müqavimət aksiyası təşkil edir. Buna səbəb istilaçı ingilis əsgərlərinin əliyalın hindliləri gülləbaran eləməsi idi. Qandinin çağırışları nəticəsində istilaçı hakimiyyətə işləyən hindlilər iş yerlərini tərk edir, məhkəmələr boykot olunur, dövlət məktəblərinin şagirdləri dərslərə getmirlər. Sonralar Qandi dəfələrlə bu tip dinc müqavimət aksiyaları düzənləyir. Bir-birindən uğurlu bu aksiyalar Hindistanın müstəqillik qazanması ilə nəticələnir. 1948. Ərəb Dövlətləri Liqası yenicə yaradılmış İsrail dövlətinə qarşı iqtisadi boykot elan edir. Liqaya daxil olan ölkələr təkcə İsraillə deyil, bu ölkəylə hər hansı tərəfdaşlığa baş vuran üçüncü dövlətlərin şirkətləri ilə də əlaqələri qırmaq öhdəliyi götürürlər. Hətta bəzi ərəb dövlətləri pasportunda İsrail vizası olan xariciləri ölkəyə buraxmaqdan imtina edirlər. Hesablamalara görə, boykot İsrailə investisiya qoyuluşunu 10-25 faiz azaldır. 1980-ci ildə boykot cərgəsi pozulur – İsraillə sülh müqaviləsi imzalayan Misir boykotdan çıxır, bir neçə ərəb dövləti də ondan nümunə götürür. 1955. ABŞ-ı kardinal şəkildə dəyişən boykot. Montqomeri şəhərində yaşayan Afrika mənşəli Roza Parks ictimai nəqliyyatda ağdərili amerikalıya yer verməkdən boyun qaçırır. Polis onu həbs edir. Bu fakt arxasınca böyük sel gətirir. Montqomeridə yaşayan ruhani Martin Lüter Kinq ictimai nəqliyyatı boykota çağırır. Şəhərin qaradərili əhalisi 382 gün ərzində payi-piyada, velosipedlə, ya da şəxsi avtomobildə hərəkət edir, ictimai nəqliyyata minmir. De-marş bütün dünyanın diqqətini çəkir. ABŞ Ali Məhkəməsi ictimai nəqliyyatda irqi seqreqasiya tətbiq edən Montqomeri şəhər qanununu ləğv edir. Sonrakı mübarizələr isə irqi seqreqasiyanın tamamilə aradan qaldırılmasına gətirir. Bu cür boykotların siyasi effekti az, uduzan isə idman və idmançılar olur. 1980-94. Cənubi Afrika Respublikasında aparteid rejiminə qarşı boykot. Bir sıra dövlətlər CAR-a iqtisadi sanksiyalar tətbiq edirlər. İdmançılar və müğənnilər bu ölkədə keçirilən yarış və konsertlərə qatılmırlar. Boykot 1994-cü ildə aparteid recimi ləğv olunana qədər davam edir.
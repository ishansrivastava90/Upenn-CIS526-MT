דרדעים הינו פלג קטן ביהדות תימן שנוסד בעיר צנעא בתחילת המאה העשרים מתוך הזרם הבלדי על ידי הרב יחיא קאפח ותלמידיו. ההתפלגות הייתה פועל יוצא של המחלוקת בין חברי הקבוצה בעיר צנעא לבין יתר יהודי צנעא. הדרדעים דוחים את תפיסת העולם הקבלית ושוללים בייחוד את עולמה של הקבלה המעשית הכולל קמיעות, לחשים ועוד - תחום שהיה מפותח יחסית ביהדות תימן. עם התגברות היבטיה המעשיים והשונים של הקבלה לסוגיה בתימן חיבר הרב קאפח את ספרו "מלחמות ה'" ובו הרצה משנתו נגד הקבלה וספר הזוהר ובעד חזרה לרציונליזם המיימוני. מלבד מגמתו לאמץ את שיטת הרמב"ם במחשבה, בהלכה ובתפילה, הרב קאפח ביקש גם לערוך תיקונים במערכת החינוך של יהדות תימן והקים בית ספר בו למדו גם חשבון בנוסף ללימודי ה"מארי". פעולותיו ודעותיו של הרב קאפח ששימש כחכם באשי בתימן לזמן קצר, עוררו פולמוס רחב בתימן גופה ואף הגיע עד לרבני ירושלים שנדרשו להתערב בסוגיה. חכמי תימן השיבו על ספרו של הרב קאפח בחיבור הנקרא "אמונת ה'", בחיבור זה הם השיבו אחת לאחת על כל טענותיו של הרב קאפח כנגד ספר הזוהר והראו כי יסודות הקבלה עתיקים הם בעם ישראל עוד מתקופת התנאים והאמוראים כדוגמת ספרות ההיכלות. יש הטוענים שאת הספר חיבר הרב יוסף צוברי בעזרת רבותיו ובראשם הרב סעיד עוזרי, אולם הפרופסור יוסף טובי הוכיח על פי מכתב מאותה התקופה כי מחבר הספר היה הרב יחיא ערוסי הלוי מרבותיו של הרב צובירי. תוך זמן קצר הפכה מחלוקת זו שראשיתה הייתה 'לשם שמיים' לאחת המחלוקות הגדולות שפיצלה עמוקות את יהדות תימן בין ה'עיקשים' לבין ה'דרדעים'. מאמציהם לטעון כי אינם חולקים על עצם קיום 'תורת הסוד' אלא רק על היבטים מסוימים - עלו בתוהו. לאחרונה קיימת התעוררות אצל בני נוער המבקשים ללכת בדרך אבותם. מתעוררת מחדש המודעות למסורת אבות בהלכה ובמנהגי העדה על פי תורת הרב יוסף קאפח ומי שמוכר כממשיך דרכו הרב רצון ערוסי. בשנים האחרונות אף הוקמה קבוצת מתנדבים קטנה המוציאה לאור את הוראותיו של הרב קאפח על ידי הרב ערוסי. מספרם של הדרדעים כיום נאמד באלפים.
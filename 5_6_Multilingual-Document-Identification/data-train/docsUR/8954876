ดวงตา คงทอง เป็นนักร้องเพลงลูกทุ่งหญิงที่มีน้ำเสียงไพเราะ ประกอบกับมีการผลิตผลงานคุณภาพออกมาอย่างต่อเนื่อง ทำให้เธอสามารถคว้ารางวัลมาครอบครองมากมาย อ.แดน บุรีรัมย์ วิจารณ์ไว้ว่าแก้วเสียงของดวงตานั้นเพราะมาก และเลียนเสียงได้ยาก ดวงตาเป็นเด็กที่ชอบร้องเพลงมากมาตั้งแต่วัยเด็ก เธอชอบร้องเพลงเล่นในห้องเรียน ตอนที่เรียนอยู่ชั้นประถมศึกษาปีที่ 3 โรงเรียนหนองบ้านเก่าสามัคคี จ.กาญจนบุรี พอดีเป็นช่วงที่ทางโรงเรียนหานักเรียนเป็นตัวแทนประกวดร้องเพลง เธอจึงได้เป็นตัวแทนโรงเรียนไปประกวด แล้วได้รางวัลชนะเลิศ โดยมีอาจารย์ธวัชชัย กองสี อาจารย์ใหญ่ของโรงเรียนคอยให้การดูแลและฝึกสอนให้ จากนั้นเธอก็เริ่มหัดร้องเพลงจริงจังมากขึ้น และมีโอกาสได้เข้าร่วมประกวดตามสถานที่ต่างๆ และได้รางวัลมากมาย ในวัยเพียง 10 ขวบ เธอประกวดมาทั้งหมดประมาณ 30 ครั้ง ดวงตาเริ่มเข้าวงการตอนอายุ 17 ปี โดยมีอาจารย์เฉลียว สุขโชค เป็นผู้ชักนำเข้าสู่วงการเพลงเมื่อปี พ. ศ. 2541 และมีอาจารย์ธวัชชัย กองสี เป็นผู้ดูแลฝึกสอน สำหรับชื่อดวงตา คงทองนั้น ปิ๋ม ซีโฟร์ เป็นคนตั้งให้ ผลงานเดี่ยว
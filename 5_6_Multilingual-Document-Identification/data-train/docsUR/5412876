Ο σύλλογος ιδρύθηκε στις 7 Ιουνίου 1898 την εποχή που η πόλη και η χώρα αποτελούσε τμήμα της πολυεθνικής αυτοκρατορίας της Αυστροουγγαρίας. Το αρχικό όνομα της ομάδας ήταν Pozsonyi Torna Egyesület. Το 1919 με την ίδρυση της Τσεχοσλοβακίας ο σύλλογος επανιδρύθηκε με το ίδιο αρχικό όνομα, έπειτα από μία περίοδο αδράνειας. Το 1953 μετονομάστηκε σε Kovosmalt Bratislava. Στη συνέχεια έλαβε κατά καιρούς διάφορες ονομασίες μέχρι το 1993 που απέκτησε τον τίτλο Αρτμέντια. Μάλιστα, το 1986 συγχωνεύτηκε με την TJ Internacionál Slovnaft Bratislava σε ένα νέο σωματείο υπό τον τίτλο TJ Internacionál Slovnaft ZŤS Bratislava αλλά το 1990 τα δυο σωματεία διαχωρίστηκαν και ανεξαρτητοποιήθηκαν πάλι. Ο αγωνιστικός χώρος του Σταδίου Πετρζάλκα, όπου αγωνίζεται η Αρτμέντια υπάρχει πάνω από εκατό χρόνια. Πριν ακόμα από τον Β΄Παγκόσμιο Πόλεμο στο στάδιο αυτό γίνονταν διεθνή παιχνίδια. Αν και καταστράφηκε κατά τη διάρκεια του πολέμου, οι εξέδρες χτίστηκαν σχεδόν στην αρχική μορφή. Αναγκαστικά, τα τελευταία δέκα χρόνια έγιναν σημαντικές βελτιώσεις, μια και αυξήθηκαν οι υποχρεώσεις της Αρτμέντια αφού ανέβηκε κατηγορίες και συμμετείχε σε ποδοσφαιρικές διοργανώσεις υψηλών απαιτήσεων, όπως το Τσάμπιονς Λιγκ. Ανακατασκευάστηκαν οι εξέδρες πίσω από τα τέρματα και χτίστηκε καινούργια εξέδρα κατά μήκος του αγωνιστικού χώρου. Η χωρητικότητα του σταδίου υπολογίζεται σε 10.000 θεατές. Όμως, είναι αδύνατο να υπολογιστεί ακριβώς, διότι οι παλιές εξέδρες είναι εξέδρες ορθίων. Ο μέσος όρος φιλάθλων που παρακολουθεί τους αγώνες πρωταθλήματος της Αρτμέντια είναι περίπου 4.000 και είναι από τους υψηλότερους στη Σλοβακία. Παρά τις βελτιώσεις, το στάδιο δεν πληροί όλα τα κριτήρια της ΟΥΕΦΑ και στο Τσάμπιονς Λιγκ ο σύλλογος αναγκάστηκε να αγωνιστεί στο γήπεδο «Tehelné pole», έδρα της Σλόβαν Μπρατισλάβα.
În anul 1978 a absolvit Şcoala medie de 10 clase. În acelaşi an l-a cunoscut pe arhimandritul Ambrozie Şciurov, astăzi arhiepiscop de Ivanovo şi Kineshemsk. A urmat între anii 1978-1983 studii la Facultatea de Istorie a Universităţii de Stat din Ivanovo, obţinând diploma de licenţiat în istorie cu lucrarea "Relaţiile ruso-bulgare în secolele XV-XVIII". În primii doi ani de facultate, a sosit deseori în vacanţe în regiunea Ivanovo, cântând în corul bisericii şi participând la celebrarea liturghiilor din localităţile rurale. După absolvirea facultăţii, timp de un an, a fost ipodiacon al episcopului Ambrozie Şciurov de Ivanovo şi Kineshemsk. Apoi, între anii 1984-1988, a urmat cursurile Seminarului Teologic din Moscova. În perioada 1985-1986 a efectuat stagiul militar obligatoriu în cadrul unităţii militare din oraşul Krasnokamensk din regiunea Cita, aflată în Districtul Militar Transbaikal. De asemenea, în perioada 1986-1988, a activat ca ipodiacon al episcopului Aleksandr Timofeev de Dmitrov, rector al Seminarului şi al Academiei Teologice din Moscova. La data de 24 martie 1988, tânărul Victor Ivanovici Ovcinicov a fost tuns în monahism  "pentru necesităţile Academiei Teologice din Moscova" de către arhimandritul Aleksei Kutepov, astăzi arhiepiscop de Alma-Ata şi Semipalatinsk. În ziua de Paşti a anului 1988 este hirotonit ierodiacon de către episcopul Aleksandr Timofeev de Dmitrov, apoi la 26 iunie 1988 este hirotonit ieromonah. La data de 17 iulie 1995, cu ocazia şedinţei Sf. Sinod al Bisericii Ortodoxe Ruse, arhimandritul Iustinian Ovcinicov a fost ales ca episcop de Dubăsari, Vicar al Mitropoliei de Chişinău. El a fost ridicat la rangul de arhimandrit la 19 iulie 1995 şi hirotonit întru arhiereu la 1 septembrie 1995 la Mănăstirea Donskoy. Episcopul Iustinian s-a remarcat prin faptul că a fost un colaborator al regimului separatist de la Tiraspol, fiind unul dintre adevăraţii soldaţi ai interesului imperial rus în această zonă şi unul dintre prigonitorii înverşunaţi ai Mitropoliei Basarabiei de-a lungul anilor, de când a fost adus de către Patriarhia Moscovei în Republica Moldova. S-a manifestat prin neacceptarea "expansiunii româneşti" în Basarabia. IPS Iustinian vorbeşte foarte bine limba română. Referitor la înfiinţarea Episcopiei cu sediul la Dubăsari, PS Iustinian a afirmat că aceasta nu înseamnă doar o provocare la adresa Bisericii şi statului în Moldova, ci şi afirmarea de pretenţii teritoriale faţă de Ucraina, având în vedere că Misiunea Ortodoxă Românească din Transnistria şi-a desfăşurat activitatea inclusiv în regiunea Odessa, avându-şi reşedinţa începând din anul 1942 în oraşul Odessa.
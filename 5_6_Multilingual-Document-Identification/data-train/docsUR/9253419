O Club Deportivo Moaña é un equipo de fútbol de Moaña, fundado en 1977. Actualmente xoga na 1ª división rexional galega. Os estatutos redactáronse o 3 de xuño de 1977, presentándose o día 16 dese mes á Federación Galega de Fútbol. Foron aprobados o 1 de setembro dese ano, sendo inscrito no Rexistro Nacional de Clubs e Sociedades Deportivas co nº 10.084. O 24 de agosto de 1977, día de Samertolameu, inaugurouse o Campo de Fútbol Municipal da Xunqueira coa celebración do 1º Trofeo Vila de Moaña. O equipo visitante foi o  e o equipo elixido para enfrontarse o C. D. Moaña  foi o Alondras CF de Cangas que naquela tempada militaba na Rexional Preferente. O encontro rematou coa vitoria do equipo visitante. A finais de outubro de 1977, por iniciativa da directiva, procedeuse ó peche total do Campo da Xunqueira, pois ata entón só contaba con peche a zona norte. A xunta directiva solicitou a colaboración ós afeccionados e ó pobo en xeral para poder levar a cabo o valado da zona sur, lindeira coa praia da Xunqueira. Co club xa inscrito na Federación Galega de Fútbol, comezou a competir en categoría sénior no Campionato de Terceira Categoría Rexional Grupo 5º, sendo o rival na primeira xornada o Marín C.F., partido disputado no Campo Municipal da Xunqueira o día 27 de novembro de 1977 as 16,00 horas. Nesta primeira tempada finalizou o campionato en 2ª posición, por detrás do Domaio e por diante do Marín, ascendendo os tres equipos á 2ª Categoría Rexional. Ese mesmo ano o equipo disputou a Copa Comarca de Pontevedra, clasificándose para a final, despois de eliminar o San Miguel de Deiro, Atlético Cuntis, Umia de Barrantes e Vilalonga, todos eles equipos de superior categoría, disputando a final contra o San Adrián de Cobres. Esta final disputouse en Arcade, sendo derrotado o Moaña por 3 goles a 2. Nesta mesma tempada o club formou equipo na categoría infantil, que conseguiu quedar campión do seu grupo sen perder ningún partido de liga e clasificarse para o campionato Galego, disputado na Coruña. O club queda clasificado en 3º lugar, proclamándose campión o Rápido de Bouzas e 2º clasificado o Deportivo de la Coruña. En 1978 logrouse conquistar o trofeo da Copa Comarca de Pontevedra, sendo o rival o Faxilde de Vilagarcía. O partido disputouse no campo do Baltar en Portonovo, e o resultado final foi de 4 goles a 0. Anos despois o club foi conseguindo o ascenso a superiores categorías. Tras pasar por 1ª Rexional, chegou á Rexional Preferente, chegando a disputar un ano o ascenso a 3ª División Nacional. A medida que pasaban os anos fóronse creando categorías inferiores no club, xuvenís, cadetes, infantís e alevíns. Debido á gran cantidade de xogadores que tiña o club formouse o Moaña Atlético en categoría sénior e xuvenil . Nestas categorías inferiores lográronse triunfos moi importantes. O equipo xuvenil acadou o campionato galego, militou na antiga Liga Nacional e Liga Galega. En infantís chegouse a proclamar campión galego, xogando posteriormente o Campionato de España da categoría, enfrontándose ó Sporting de Xixón, único club de fóra de Galicia que se enfrontou ó C. D. Moaña en competición oficial. Polo club pasaron moitos adestradores, colaboradores e directivos, sendo moi importante a achega nos comezos de todos eles. Tamén foi moi importante a colaboración dos veciños e socios para o club. No ano 2009 os moañeses despedíronse do campo da Xunqueira, polas obras de rexeneración da praia do mesmo nome, construíndose un demandado campo de herba artificial, no barrio de O Casal, que puxo punto e final a tantos anos xogando en terra e grava. Tamén neste ano fúndase o equipo, que milita na terceira rexional, Moaña Sporting, tamén chamado Moaña B, como equipo filial, no que xogan hoxe en día os xogadores senior moañeses que esperan a súa oportunidade de pasar o primeiro equipo. Do club tamén saíron grandes xogadores a equipos de elite como o Celta de Vigo, o Pontevedra, o Gran Peña, o Endesa, o Linense, o Arosa ou A Seca. Este club foi viveiro de xogadores para outros equipos, chegando algúns deles a formar parte das distintas seleccións nacionais e galega de fútbol base. Cabe destacar a achega á selección española sub-16, de Jonathan Aspas, proclamándose campión de Europa e a achega tamén de Ana Buceta as seleccións Españolas e Galegas de categorías inferiores femininas. Tamén hai que facer mención ao irmán do primeiro, Iago Aspas, que está facendo unha labor moi destacada no Celta de Vigo, pese a súa xuventude. Na actualidade o club está composto por equipos que militan nas distintas categorías do fútbol galego, desde o equipo sénior ata a categoría alevín. Na tempada 2003/2004 púxose en marcha a Escola de Fútbol Base Moañesa para preparar as xoves promesas. Nos últimos anos o C.D.Moaña permanece na Primeira Rexional loitando nos primeiros postos da táboa é, polo tanto, loitando por ascender a Rexional Preferente. Seu obxectivo nos próximos anos será acadar o ascenso a dita categoría e a súa permanencia nela.
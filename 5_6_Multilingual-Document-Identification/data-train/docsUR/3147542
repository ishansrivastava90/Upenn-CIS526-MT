Limita ao norte co concello de Soutolobre e Leirado, ao leste con Vilacova e pola parte occidental coa parroquia de Fornelos e o concello de Ponteareas. Cómpre salientar a importancia ecolóxica e biolóxica da chaira que forma o río Uma entre a parroquia de Lira e a de Celeiros, pola sua grande extensión de bosque autóctono e de ribeira. A alfabetización xa é case do 100% mais o nivel de estudos é medio-baixo. A maioría da poboación segue a ser católica e a lingua empregada é o galego case ao 100%, mais desgraciadamente ten risco de diminuir. Como en toda Galicia a arquitectura popular sufriu un gran deterioro a partir dos anos 60 coa incorporación dos novos materias e afastándose totalmente dos modelos tradicionas. Como consecuencia atopamos unha lixeira perda de harmonía e calidade paisaxística nas zonas habitadas da aldea. No cumio do monte, a carón da ermida, existe unha agrupación de cazoletas de diferente diámetro. Durante a festa, celebrada o 15 de xaneiro, bótase auga nas pías para despois con ela bendicir as leiras. O folclore relacionado con este lugar é moi variado e rico. Contan os veciños lendas relacionadas con mouros, personaxes da mitoloxía popular. Destaca o referente ás minas de auga tapadas polos campesiños para evitar perder o gado. Na zona coñecida como Forno da Moura, preto do campo da feira e das Cernadas, contan a existencia dun tear de ouro, unha moura peiteando os seus longos cabelos, uns pitos que pían pero que ninguén viu e outros relatos máxicos. Aparece na doazón de Vermudo II á Igrexa compostelán, como "Liroto". Nesta parroquia tivo orixe a familia Lira cuxo vínculo señorial fundou Ramón Gil en 1522. A extensa familia foi entroncando con outras en distintas partes de Galicia e outras rexións peninsulares. Actualmente consérvase o pazo e a estrutura da capela estragada nun incendio. Este pazo, de pasado castrense, ten planta en escuadra. No vértice de unión érguese a torre de planta cuadrangular. Segundo o historiador Claudio González, na fonte pública situada nas inmediacións do pazo, emprégase como pía un sarcófago medieval tipo bañeira. A igrexa parroquial de San Simón, foi construída no século XVIII. Feita en cantaría de granito, ten unha planta rectangular coa cabeceira máis estreita e alta. Unicamente presenta una nave central. A austeridade decorativa domina na construción. Os muros laterais aparecen artellados mediante contrafortes. Non conta con retablo, posiblemente foi destruído nunha restauración. Lira foi famosa polas súas feiras de gado vacún. Este dato figura no Catastro de Ensenada e tamén foi recollido polo ilustrado Lucas Labrada. Esta feira celebrábase todos os días 5 e 18 de cada mes. As feiras foron perdendo peso económico ao tempo que se producía a modernización da agricultura.
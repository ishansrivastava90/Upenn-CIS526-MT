El període festiu s'obre el dia 5 de maig amb el pregó que un personatge popular fa al balcó de la Casa de la Vila. A continuació, l'Àliga balla al so de la Banda Simfònica de Badalona per encapçalar després un seguici format per les autoritats, els Miquelets de Badalona -que fan la feina de guàrdia d'honor de les autoritats-, i els Castellers de Badalona. Junts puguen pel carrer de Sant Anastasi fins a arribar a la capella del Sant. Allà els reben els administradors de la Confraria. Onze trons avisen que ha començat la festa. L'11 de maig és la Diada de Sant Anastasi. A quarts de nou del matí, tenen lloc les matinades, una cercavila encapçalada per la bandera del Sant que fa un recorregut pels carrers del barri medieval de Dalt la Vila per despertar els badalonins i fer-los saber que és el dia del co-patró de Badalona. La comitiva acaba a l'església de Santa Maria enmig del repic de campanes. Al migdia, té lloc en aquesta església l'Ofici solemne de Sant Anastasi. Mentre, a la Rambla es fa la Cursa Popular Ciutat de Badalona-Cursa del Dimoni. A la tarda, si la pluja no obliga a canviar l'emplaçament, a les sis, el carrer Sant Anastasi acull un berenar popular, en el transcurs del qual se sortegen les [coques de Sant Anastasi]. El berenar el presideix el pas del Sant, que ha estat baixat en processó pels membres de la Confraria des de l'església de Santa Maria fins al carrer. Acabat el berenar, s'inicia la Passada de Sant Anastasi, pels carrers del Centre de la ciutat. En aquesta activitat hi participen diverses colles representatives de la cultura popular i tradicional de Badalona, que van actuant pel camí. El recorregut culmina a tres quarts de nou del vespre a l'església de Santa Maria, amb la tornada del Sant al seu emplaçament original. Allà es canten els goigs a Sant Anastasi. El segon cap de setmana de maig es concentra el gruix de la resta d'activitat festiva. El dissabte al matí es planten les bèsties de foc a la plaça de la Vila, que a quarts de sis de la tarda donen cos al correfoc infantil, que acaba amb una festa a la Rambla. Poques hores més tard, a les nou del vespre, a la plaça de la Vila s'inicia el Correfoc pels adults, que també té el punt final davant del monument a Roca i Pi a la Rambla. El diumenge, el carrer del Temple, a cavall dels barris de Dalt la Vila i el Centre, és l'escenari de la Fira de l'Arrop que es fa tot el dia. Molt aprop, de nou al carrer de Sant Anastasi, des de les onze del matí i fins al vespre, l'entitat [Círcol Catòlic] fa una festa adreçada als menuts, Xerinola. Paradetes on la mainada pot jugar a tota mena de jocs. Aquests actes han estat precedits de les Matinades castelleres que es fan a Dalt la Vila, a la plaça de la Constitució a les vuit del matí. Quatre hores més tard, se celebra la Diada Castellera de les Festes de Maig a la plaça de la Vila. A quarts de dotze del matí se celebra des de 1982 la Festa de la Bicicleta que té el punt de sortida a la Plaça dels Països Catalans. A les sis de la tarda, la plaça de la Plana acull el Festival de Jotes i a la mateixa hora, a la de Font i Cussó, des de 2006, es fa una ballada de gegants que porta per títol Faldilles enlaire. L'activitat ja comença a baixar significativament. La més destacada del tercer cap de setmana de maig és la Festa de les Migas, que té lloc a la plaça del Centenari, al barri de la Salut durant el dissabte i el diumenge. Dos dinars multitudinaris a partir d'aquest típic plat tradicional que va arribar a la ciutat de mans de la immigració dels anys seixanta.
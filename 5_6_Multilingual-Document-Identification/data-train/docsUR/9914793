Prin extensie, termenul Bruxelles poate de asemenea să denumească prin metonimie instituţiile Uniunii Europene, de cele mai multe ori Comisia Europeană. În secolul al XIX-lea odată cu formarea statului Belgian şi cu facilitarea accesului la educaţie, numeroşi vorbitori de dialecte locale au adoptat franceza în detrimentul neerandezei ca limbă principală. Printre principalele motive se numără prestigiul mai important al francezei la momentul respectiv - marea majoritate a aristocraţiei flamande era vorbitoare de franceză iar flamanda era considerată limba claselor inferioare şi a mediului rural. Pe lângă aceasta în acea perioadă în Flandra nu se stabilise statutul limbii standard, nefiind clar dacă aceasta ar trebui să fie limba neerlandeză standard utilizată în Olanda sau un nou standard de codificare pentru limba flamandă. Această incertitudine a reprezentat un factor suplimentar pentru favorizarea francezei. Actualmente, Regiunea Capitalei Bruxelles este oficial bilingvă franco-neerlandeză. De la abolirea recensămintelor lingvistice în a doua jumătate a secolului XX nu există statistici oficiale cu privire la prima limbă a populaţiei. Estimările actuale situează populaţia francofonă la aproximativ 50%, cea neerlandofonă la aproximativ 8%, cea bilingvă la aproximativ 10% iar aproximativ 9% reprezintă populaţia ce devine bilingvă în timpul vieţii. Datorită valurilor de emigraţie de după cel de-al doilea război mondial şi a numărului mare de instituţii internaţionale situate la Bruxelles, se estimează ca aproximativ 20% din populaţie are o altă limbă ca limbă maternă. La naşterea Belgiei, în secolului XIX şi începutul secolului XX oraşul a suferit o intensă presiune de francofonizare ceea ce a dus la apariţia unei majorităţi francofone în oraş. Bruxelles s-a făcut încetul cu încetul oraş cosmopolit. În anii 1960-1970 s-au stabilit la Bruxelles multe familii imigrante în marea lor majoritate din fostele colonii belgiene precum şi din Africa de Nord. În anii 1980-1990, consmopolitizarea a mers mai departe, datorită întregirilor de familii. Printre altele un mare val de imigraţie a venit din Europa Centrală. În 2000, Bruxelles a fost declarat capitală culturală europeană. Trenurile circulă cu o mare regularitate. În general, către oraşele belgiene mai importante există trenuri din jumătate în jumătate de oră, iar la ore de vârf chiar din 20 în 20 de minute. Există un proiect de Reţea Expres Regională menită să răspundă problemelor de mobilitate actuale. Acest proiect presupune reabilitarea anumitor porţiuni de linie şi crearea unor noi staţii. Termenul de punere în funcţiune completă a RER-ului este anul 2016. Sistemul de gestionare comun al biletelor permite utilizarea aceloraşi titluri de transport pe reţeaua oraşului Bruxelles STIB/MIVB cât şi pe legăturile feroviare în interiorul regiunii. Bruxelles este deservit de asemenea şi de către societăţile de transport ale regiunii flamande regiunii valone TEC. Din 2003 la Bruxelles funcţionează un serviciu de partajare a automobilelor operat de către o companie germană Cambio împreună cu societatea de transport locală. Din 2006 la Bruxelles funcţionează şi un serviciu de împrumut de biciclete publice. Datorită prezenţei importante a instituţiilor europene în perioada postbelică, există numeroase şcoli internaţionale şi europene ce funcţionează în paralel cu şcolile din sistemele de învăţământ belgiene francofon şi flamand.
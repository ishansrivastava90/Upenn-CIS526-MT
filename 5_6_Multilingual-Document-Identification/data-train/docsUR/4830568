Ulm Spineanu s-a născut la data de 2 martie 1943, în Bucureşti. A absolvit în anul 1967 Institutul Politehnic Bucureşti, secţia de inginerie economică. A urmat cursuri de specializare în fosta Republică Democrată Germană şi în Republica Populară Chineză, obţinând în anul 1977 titlul de Doctor în ştiinţe tehnice, specializarea mecanică fină. Timp de trei ani, în perioada 1967-1970, a lucrat ca inginer la Întreprinderea de Mecanică Fină Bucureşti. Apoi, între anii 1970-1980, a activat ca cercetător ştiinţific principal II la Institutul de Mecanică Fină Bucureşti şi cadru didactic universitar la Institutul Politehnic Bucureşti, Facultatea de Mecanică Fină. În perioada 1980-1988 a fost inginer-şef la Întreprinderea de Echipamente Aerospaţiale şi Aeronave Bucureşti, iar între anii 1990-1992 a fost inspector general al Ministerul Muncii şi Protecţiei Sociale. În aprilie 1992 este angajat ca director tehnic şi cercetător ştiinţific principal I la Institutul de Mecanică Fină Bucureşti, apoi în septembrie 1994 este ales de către Parlament în funcţia de vicepreşedinte al Consiliului de Conducere al FPP Muntenia. A publicat peste 80 de articole şi comunicări ştiinţifice pe teme de economie şi tehnice, precum şi patru cărţi. În anul 1990, a fost ales vicepreşedinte al PNŢCD şi membru al delegaţiei permanente al partidului. În anul 1991 a fost ales membru supleant al Biroului de Conducere, Coordonare şi Control al PNŢCD. La alegerile legislative din 3 noiembrie 1996, a fost ales senator PNŢCD de Dâmboviţa, pe listele CDR pentru legislatura 1996-2000. La data de 11 decembrie 1996 a fost învestit de către Parlament în funcţia de ministru de stat, ministrul Reformei, funcţie pe care a deţinut-o până la 5 decembrie 1997, când a avut loc prima remaniere a Guvernului condus de Victor Ciorbea. De numele său se leagă programul economic şi de reformă cu care Cabinetul Ciorbea a condus România în perioada 1996-2000. În februarie 1998 a fost ales lider al grupului PNŢCD din Senat în locul lui Radu Vasile, pentru ca pe data de 27 aprilie 1998 să fie ales vicepreşedinte al Senatului României. În anul 2001, Ulm Spineanu a fost ales ca preşedinte-director general al Consiliului de Administraţie al Grupului Financiar Muntenia. În această calitate, a reprezentat FPP4 Muntenia în Consiliul de Administraţie al IAR Braşov. Grupul Financiar Muntenia era constituit din companiile Muntenia Invest, Muntenia Consult, Muntenia Management şi Muntenia Trading. În anul 2005, în urma unui control al Gărzii Financiare şi ANAF la SAI Muntenia, s-au constatat înregistrări în contabilitate ale unor documente false, în baza cărora s-au încasat sume importante de bani. Astfel, în perioada 2001-2004, Societatea de Administrare a Investiţiilor Muntenia Invest a încheiat 24 de contracte de prestări servicii cu societăţile comerciale AVEX International SRL, SC Arimex Impex SRL şi SC C&C Computers SRL. Contractele au fost semnate din partea SAI Muntenia Invest de către preşedintele-director general Horia Teodor Mihăescu,  obiectul fiind "acordarea de asistenţă de specialitate în vederea determinării soluţiilor optime de reconfigurare a reţelei de calculatoare şi de securizare a transferului de date şi informaţii de la sediul social al beneficiarului". Ancheta l-a indicat ca principal vinovat pe preşedintele Consiliului de Administraţie al SAI, Horia Teodor Mihăescu, care a fost trimis în judecată pentru înşelăciune şi fals material îin înscrisuri sub semnătură privată. La data de 3 mai 2005, Grupul Financiar Muntenia s-a constituit parte civilă în procesul intentat lui Mihăescu cu suma de 27 de miliarde de lei, adresa fiind semnată de Ulm Spineanu, în calitate de preşedinte al Grupului Financiar Muntenia. La data de 13 iunie 2005, Spineanu a fost revocat din funcţia de preşedinte al Consiliului de Administraţie al Grupului Financiar Muntenia, care administrează SIF 4 Muntenia. Fostul ministru ţărănist Ulm Spineanu a murit în urma unui stop cardio-respirator la 26 aprilie 2006, după ce i se făcuse rău în sediul Direcţiei Cercetări Penale a Inspectoratului General al Poliţiei, autospeciala Serviciului de Ambulanţă, solicitată în acest caz, ajungând la adresa la care a fost solicitată la un minut după ce medicii declarau decesul. Spineanu a fost căsătorit de două ori, având două fiice din prima căsătorie şi o a treia fiică din a doua căsătorie. Era un pasionat de artă şi un cunoscut filatelist, deţinând una dintre cele mai valoroase colecţii clasice de timbre româneşti, pentru perioada 1858–1879, colecţie moştenită de la tatăl său, cunoscutul filatelist Corneliu Spineanu.
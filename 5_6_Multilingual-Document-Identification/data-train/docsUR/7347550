Urodził się w Irlandii jako najstarszy z dziesięciorga dzieci prezbiteriańskiego pastora. Był niespełna dwulatkiem, gdy rodzina wyemigrowała do Australii i osiadła w kolonii Wiktoria. W szkole średniej poznał Johna Monasha, z którym blisko współpracował później w wojsku. Podjął studia na University of Melbourne, ale ich nie ukończył. Podjął pracę jako nauczyciel w szkole podstawowej. W 1885 kupił jedną z prywatnych szkół i zajął się jej prowadzeniem, w czym pomagali mu matka i brat. W 1892 powrócił na uczelnię i uzyskał licencjat, a trzy lata później magisterium z matematyki. W 1896 uzyskał drugi licencjat, tym razem z prawa, a w 1897 magisterium z tej samej dziedziny. Od 1895 prowadził praktykę prawniczą, najpierw samodzielnie, a później wraz ze wspólnikiem. W 1896 poślubił katoliczkę, co było wówczas w Australii dość rzadkie - katolicy i protestanci raczej nie tworzyli mieszanych małżeństw. Równolegle do kariery pedagogicznej i prawniczej, od 1890 zasiadał w radzie dzielnicy Castlemaine w Melbourne. W 1894 został wybrany do Zgromadzenie Ustawodawczego Wiktorii. W 1899 został ministrem edukacji i ceł w rządzie kolonialnym, ale wkrótce potem stracił w wyborach miejsce w parlamencie, głównie ze względu na swoją niechęć do udziału australijskich żołnierzy w II wojnie burskiej. W 1901, zaraz po powstaniu Związku Australijskiego, został wybrany do pierwszego składu Izby Reprezentantów, gdzie zasiadł w ławach Partii Protekcjonistycznej. W 1904 przyjął zaproszenie George'a Reida i, wbrew stanowisku własnej partii, wszedł do jego gabinetu jako minister obrony. W 1905 rząd z jego udziałem upadł, a rok później McCay stracił miejsce w parlamencie, tym samym kończąc poważniejsze zaangażowanie w życie polityczne. Już od 1884 McCay był żołnierzem rezerwy armii. Taki model służby, łączący normalne życie w cywilu z zadaniami natury wojskowej, był bardzo powszechny w koloniach australijskich, których siły zbrojne bardziej przypominały obywatelskie milicje niż regularne wojsko. W 1900 doszedł do stopnia majora i stanowiska dowódcy regimentu. W grudniu 1907 wznowił swoją karierę w mundurze, po tym jak minister obrony Thomas Ewing mianował go na stopień pułkownika i powierzył mu kierowanie wywiadem wojskowym. Łączył to stanowisko z praktyką adwokacką. W 1913 odszedł z wywiadu i znalazł się wśród oficerów pozostających w dyspozycji armii, lecz nie mających przypisanego stałego zajęcia. W 1919 powrócił do Australii. Pozostał w armii do 1926, w powojennym okresie swojej kariery zajmując się głównie przygotowywaniem planów reformy australijskiego wojska w oparciu o wojenne doświadczenia. Równocześnie pełnił różne stanowiska we władzach stanu Wiktoria, m.in. dowodził specjalnymi siłami policyjnymi w czasie strajku regularnej policji w 1923 roku. Po przejściu na emeryturę przeżył jeszcze cztery lata. W 1930 zdiagnozowano u niego nowotwór. Na krótko przed śmiercią zniszczył całe swoje archiwum. Zmarł 12 października 1930, przeżywszy 65 lat. Na jego życzenie pogrzeb miał charakter cywilny, choć trumnę niosło pięciu prominentnych generałów, w tym Monash. Został pochowany na cmentarzu prezbiteriańskim w Melbourne.
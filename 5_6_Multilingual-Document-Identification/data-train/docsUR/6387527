อดุลย์ มีพี่น้อง 5 คน เป็นชาย 3 หญิง 2 อดุลย์เป็นคนที่ 4 จบการศึกษาจากโรงเรียนอัสสัมชัญ บางรัก ต่อมาเข้าทำงานที่ธนาคารกรุงเทพในสำนักงานใหญ่ สาขาราชวงศ์ แผนกบัญชี ในตอนนั้น ต่อจากนั้นราวปี 2499 ได้พบกับคุณแท้ ประกาศวุฒิสาร แห่งไทยไตรมิตรภาพยนตร์ ซึ่งเป็นลูกค้าธนาคาร ได้ชวนมาเล่นหนัง  เรื่อง ปาหนัน และคุณจรี อมาตยกุล ชวนมาเล่นหนังเรื่อง สามรักในปารีส ถ่ายทำที่ปารีส ซึ่งต้องลางานเป็นเวลา 1 เดือน กลับมาจึงโดนปลดจากงานธนาคาร ออกจากธนาคารกรุงเทพฯ หันมาสู่วงการเต็มตัว อดุลย์ มีผลงานแสดงมากที่สุด คือช่วง ปี พ.ศ. 2500ถึง 2503 เขามีฉายาคือ พระเอกแก้มสีชมพู เมื่อครั้งอดีต ตั้งโดย ป้าแดง รัตนาภรณ์ อินทรกำแหง จากลักษณะที่เมื่ออดุลย์เขินหรืออาย แก้มทั้งสองข้างจะแดงเป็นสีชมพู และจากความเป็นคนพูดน้อย ถ่อมตน ขี้อาย จึงเห็นแก้มสีชมพูบ่อย ๆ เมื่อเข้าเลิฟซีนกับดาราผู้หญิงคนไหน ๆ อดุลย์ได้รับชิงรางวัลตุ๊กตาทองใน กตัญญูประกาศิต แต่พ่ายให้กับสุรสิทธิ์ สัตยวงศ์ เขาเริ่มกำกับทีวีเรื่องแรกคือชุมทางชีวิต ให้กับรัชฟิล์มทีวี ส่วนภาพยนตร์กำกับเรื่องแรกคือ สวรรค์เบี่ยง
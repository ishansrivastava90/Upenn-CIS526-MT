В липні 1957 року до складу Лебединського району увійшов Штепівський район. В результаті адміністративних реформ 1962 року до району були включені окремі села ліквідованих на той момент Недригайлівського та Липоводолинського районів, але з 1964 року Лебединський район знову набув попереднього вигляду, який існує і на сьогоднішній день. Район налічує 23 сільські ради, до складу яких входить 132 населені пункти. Лебединщина має славне історичне минуле. Про заселення краю ще слов’янськими племенами свідчать археологічні знахідки при розкопках на місцях городищ поблизу сіл Пристайлово, Кам’яне, Рябушки, Василівка. Але задовго до цієї дати на берегах Псла виникли поселення, козацькі слободи Межиріч, Кам’яне, Пристайлове. Під час Північної війни зі шведами у Лебедині протягом місяця восени 1708 року знаходилася штаб-квартира царя Петра І. Тут працювала слідча комісія у справі гетьмана Мазепи, якого звинуватили у зраді і жорстоко стратили 900 козацьких старшин. На місці їх поховання відновлена Козацька могила. В 1899 році за кошти місцевих поміщиків у Лебединському районі було вперше на території Російської імперії встановлено сільський телефонний зв’язок довжиною понад 100 верст. Про що свідчить меморіальна дошка на приміщенні вузла зв’язку. Село Малий Вистороп – батьківщина Двічі Героя Радянського Союзу, маршала бронетанкових військ П.С.Рибалка. В районі жила і працювала Двічі Герой Соціалістичної праці, знатна доярка М.Х.Савченко, яка у свій час доклала багато зусиль для збереження виведеної в передвоєнні роки лебединської бурої породи великої рогатої худоби.
Spaţiul dintre cele două braţe ale râului Leine a fost fortificat cu un zid dublu, care a rezistat mai multor asedii, adăpostind de-a lungul secolelor trei familii de nobili. Zidul fortificaţiei s-a păstrat numai pe alocuri, o fostă cetate episcopală menită să întărească flancul sud-estic nu s-a mai menţinut până în ziua de astăzi. Incendii repetate de-a lungul secolelor au avut consecinţe catastrofale asupra arhitecturii şi imaginii oraşului. În lupta pentru scaunul episcopal din 1472/1473 dintre beneficiarul domului de Hildesheim, Henning von Haus, şi contele Hermann de Hessen, locuitorii din Gronau s-au alăturat contelui de Hessen şi au fost de două ori asediaţi fără succes de către trupele din Hildesheim. În anul 1518 Gronau a fost incendiat de un argat răzvrătit al nobilului Burchard von Saldern şi a ars aproape până la temelii. În războiul dintre principatul de Hildesheim şi cel al dinastiei de welfi din principatul Braunschweig-Wolfenbuettel-Callenberg din anii 1519-1523, care a izbucnit în Gronau, oraşul se vede din nou în faţa unui asediu, de data aceasta ale trupelor welfe, căruia locuitorii Gronaului îi rezistă din nou cu dârzenie. După ce în noaptea zilei de 2 iunie, în timpul unei tentative de evacuare secretă a oraşului, locuitorii fuseseră prinşi de oştile duşmane şi în cea mai mare parte măcelăriţi, oraşul a fost din nou incendiat. Războiul de Treizeci de Ani a cauzat de asemenea în repetate rânduri incendieri şi jafuri. Mai ales incendiile din anii 1577, 1703 şi 1758 au distrus oraşul aproape în întregime În anul 1758 au fost de pildă distruse 106 case şi 72 de hambare. Fostul bastion de frontieră al principatului de Hildesheim s-a aflat consecutiv sub stăpânire prusacă, franceză, welfă, şi în cele din urmă, în domeniul regatului de Hanovra, care a cuprins între 1714 şi 1838 şi Marea Britanie. În pofida numeroaselor distrugeri oraşul s-a dezvoltat încontinuu, fiind în mod repetat reconstruit şi înglobând până în ziua de astăzi 17 alte aşezări din împrejurimi. În Gronau s-a dezvoltat vertiginos industria, Gronau păstrându-şi totuşi caracterul rural. Gronau a cunoscut în trecut o dezvoltare vertiginoasă a industriei, însă în ultimul timp s-au desfiinţat multe locuri de muncă în industria metalului, cea chimică, a celulozei şi hârtiei. Unele ramuri industriale au dispărut cu desăvârşire din oraş  - de exemplu  a fost închisă o fabrică de zahăr. Cu toate acestea Gronau rămâne în raport cu mărimea sa un puternic centru industrial, care este pe deasupra puţin afectat de poluarea mediului înconjurător. Asistenţa medicală ambulatorie este asigurată de 5 medici de familie, care îşi au cabinetele direct în Gronau, fiind sprijiniţi de alte cabinete din localităţile înconjurătoare. Un sistem particular de medicină ambulatorie susţinut de Crucea Roşie Germană, de Ordinul Ioanit şi firme de medicină ambulatorie particulare asigură îngrijirea pacienţilor care nu se pot deplasa, pe lângă asistenţa medicală în sine aceştia preluând şi aprovizionarea, întreţinerea locuinţei, asigurarea igienei personale şi a hrănirii pacienţilor.
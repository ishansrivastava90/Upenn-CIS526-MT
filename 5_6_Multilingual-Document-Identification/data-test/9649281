Toliaregystė yra akių refrakcijos yda, kai objekto vaizdas yra sufokusuojamas už tinklainės. Įgimtos toliaregystės atveju akies obuolys būna sutrumpėjęs. Žmogus tada gerai mato toli esančius objektus, tačiau iš arti mato neryškiai. Šis regėjimo sutrikimas ištaisomas nešiojant akinius su glaudžiamaisiais lęšiais. Akies obuolio forma ir jos šviesą laužiančių terpių gaubtumas, taip pat jų formavimosi augant tendencijos, yra paveldimos. Jauni toliaregiai savo silpną refrakcijos ydą kompensuoja akomodacijos dėka. Jų regėjimo aštrumas gali būti 1,0 ir iki pat 40—45 metų jie gali nejausti jokių regėjimo sutrikimų, net nežinoti, kad yra toliaregiai. Tokią toliaregystė vadiname fakultatyvine hipermetropija. Jei toliaregystė yra vidutinė ar didelė, akomodacijos įtampa visą laiką turi būti didesnė, ir tai gali sukelti akomodacijos spazmą — pseudomiopiją, arba netikrąją trumparegystę, kuri paaiškėja tik jai išnykus po medikamentinio akomodacijos paralyžiaus. Jei akomodacija silpna ar toliaregystė didelė, dažni akomodacinės astenopijos reiškiniai. Reikia atminti, kad vaikų nervingumą ir nuolatinius suaugusiųjų galvos skausmus dažnai lemia toliaregystė. Nepajėgdami nuolatos akomoduoti tiek, kiek reikia norint aiškiai matyti, kad būtų lengviau skaityti, vidutinę ir didelę refrakcijos ydą turintys toliaregiai elgiasi kaip trumparegiai — prisikiša knygą prie pat akių. Tuomet tinklainėje susidaro nors ir neaiškūs, bet lengviau matomi didesni vaizdai. Santykis tarp aiškiosios ir slaptosios toliaregystės nepastovus. Apie pusei jaunų žmonių toliaregystė yra slapta, o jei toliaregystė yra silpna, tai ji visa yra slapta. Vyresniems žmonėms akomodacija silpsta, todėl palengva mažėja slaptoji toliaregystės dalis ir didėja aiškioji toliaregystė. Pradeda blogėti regėjimo aštrumas, o tai labai gąsdina žmones. Pavyzdžiui, emetropas, skaitydamas 30 cm atstumu, turi akomoduoti 3,0 D, o 2,0 D toliaregis tokiomis pat sąlygomis turi akomoduoti 5,0 D. Kadangi su akomodacija susijusi konvergencija, tai nuolat akomoduodamas toliaregis duoda didesnį negu reikėtų impulsą konverguojantiems raumenims. Todėl vaikams nekoreguotą vidutinė ir didelė toliaregystė gali būt drauginio, dažniausiai vidinio, strabismus convergens, žvairumo priežastimi. Toliaregės akys turi polinkį į lėtinį konjunktyvitą, blefaritą, glaukomą. Dėl nuolatinės akomodacijos įtampos vidutinės ir didelės toliaregystės atveju priekinė akių kamera yra sekli, o vyzdys siauras. Kai toliaregystė didelė — akys mažo, giliai orbitoje. Akių dugne kartais randamos neaiškios regos nervo disko ribos, jo hiperemija — pseudoneuritas ar pseudostazė. Diferencijuoti padeda regėjimo aštrumo pagerėjimas su išgaubtais stiklais, normalus akiplotis ir spalvų skyrimas, taip pat, kai nėra kitų neurologinių simptomų. Toliaregystė — neprogresuoja. Vaikams iki 7 metų toliaregystė gali išnykti arba pereiti į trumparegystę. Suaugusiųjų toliaregystės stiprėjimas yra susijęs su slaptosios toliaregystės perėjimu į aiškiąją. Skiriami stipriausi išgaubti stiklai, per kuriuos geriausiai matyti. Toliaregiai su didele refrakcijos yda akinius turi nešioti visą laiką, o su silpna ir vidutine — gali juos nešioti tik žiūrėdami į arti esančius daiktus. 2—4 metų vaikams didesnė kaip 3,0 D toliaregystė koreguojama akiniais su išgaubtais stiklais, kuriuos reikia nešioti visą laiką. Stiklai skiriami 1,0 D silpnesni už nustatytą toliaregystę. Akinius uždėti rekomenduojama dar nenustojus veikti atropinui, nes dėl akomodacijos spazmo vėl atsiranda slaptoji toliaregystė, ir paskirti akiniai atrodo netinkami.
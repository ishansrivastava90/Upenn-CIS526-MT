Metroda işlədiyi ilk vaxtlarda "Metro" qəzetində kiçik həcmli şerləri və qəzəlləri çap olunub. İlk qəzəlini isə 13-14 yaşında ikən yazıb. Yaradıcılığa lirik qəzəllərlə başlamış, nəzm formasında bir neçə poema, sərbəst şeir, məhəbbət ruhlu qəzəllər yazıb yaratmışdır. 1990-cı illərdə lirikaya satirik ruh gətirməklə bu gün satirik şair adını almaq əzmini qazanıb. Dövründə baş vermiş haqsızlıqlara qarşı öz mübariz qəzəlləriylə üsyan edib. 2 il müddətində "Zarafat" qəzetində çalışıb. Sonralar "Tək səbr", "525-ci qəzet", "İmpuls", "Oxu məni", "Yeddi gün", "Azadlıq", "Şəhriyar", "Bakı Xəbər", "Etimad", "Qətiyyət", "Politika", "Olaylar", "Bakının səsi", "Dünya", "Yeni Müsavat", "Qoroskop", "Dəryaz", "Arı", "Ekspress", "Vəhdət", "Nəbz" və "Ədalət" qəzetində "Danabaş kəndinin Bakı filialı" rubrikası başlığı altında çap olunub. "Təzəpir" məscidində təşkil olunmuş yığıncaqda mükafatlar təltif olunarkən, Füzuli məclisinin fəal iştirakçısı kimi "Paklıq" mükafatına layiq görülüb. noyabr ayının 5-də "Vahid evi"ndə onun 50 illik yubileyi keçirilib. Həmin il "ANS" kanalının "Qulp" verlişinə dəvət alıb. Bu verilişdə "Lirika" rublikasında satirik qəzəllərini oxumaqla xalqla yaxın bir ünsiyyət yaradıb. 1998-ci ildə "21-ci gənclik dərgisi"ndə, 1999-cu ildə "Azərbaycan" jurnalında, 2004-cü ildə "İRS-наследие" jurnalında bir neçə şeri işıq üzü görüb. 2004-ci ildə İranda çap olunan kitabda onun qəzəlləri də öyer alıb. 3 noyabr 2000-ci ildə B.Pünhanın "Acı həqiqət" kitabı işıq üzü görüb. 2000-ci ildə "Azərbaycan" jurnalı tərəfindən "Hikmət Ziya" adına mükafata layiq görülüb. 2000-ci il sentyabr ayında "Yalan çeynəyə-çeynəyə" adlı kitabı çap olunub. Həmin ildə AYİ tərəfindən satirik yazılar üzrə ilin qalibi elan olunub. 2002-ci ilin avqust ayında şairin "Mən nə dedim ki..." kitabı oxuculara təqdim olunub. 2004-cü ildə "Kim nə götürdü" adlı kitabını nəşrə çapa verib, kitabın çapına nəzarət edərək demək olar ki, çapdan çıxacaq bütün formasını, yəni tam şəklini görüb. aprel ayının 5-də "Mərkəzi Kliniki xəstəxana"sında ürəyində yenidən əməliyyat aparılıb. 2 gün sonra evə dönən şairin aprelin 8-də səhər tezdən halı pisləşib və o "koma" vəziyyətinə düşüb. 9 gün komada süni nəfəsvermə ilə saxlanılıb. Aprel ayının 17-si ürəyi süni nəfəsdən imtina edib.Qəbri Kürdəxanı qəsəbəsindədir. Haram alıb marağmızı, ağ atlı oğlan hardadır? Aram tutub qırağmızı, ağ atlı oğlan hardadır? Tox arxasın çəkib gedir, ac ağzını tikib gedir, Soran da yox sorağmızı, ağ atlı oğlan hardadır? Qızartmışıq yanağmızı, qısaltmışıq balağmızı, Xuda verib talağmızı, ağ atlı oğlan hardadır? Bu erməni dığasının, əgər başı kəsilməsə, Gəlib kəsər qulağmızı, ağ atlı oğlan hardadır? Düşüncəmiz saray, maşın, fəqirin atmışıq daşın, Bəyənmərik çolaqmızı, ağ atlı oğlan hardadır? Gəlin baxın qonağmıza, çıxıb bizim ağacmıza Qırıb tökür budağmızı, ağ atlı oğlan hardadır? Əsilmizi itirmişik, kənarə gen ötürmüşük, Çoxaltmışıq calağmızı ağ atlı oğlan hardadır? Yuxarıda harın gedir, aşağıda qarın gedir, Vərəm tutub uşağmızı, ağ atlı oğlan hardadır? Ərəb elində bir sürü, Azərbaycan maralları, Soxub yerə papağmızı, ağ atlı oğlan hardadır? Çobanların siyasəti, siyasətin çobanları, Alıb bizim çomağmızı, ağ atlı oğlan hardadır? Nə sənnənik, nə mənnənik, fəqir Məmədhəsənnənik, İtirmişik ulağmızı, ağ atlı oğlan hardadır? Xəbər çatıbdı Pünhana, gəlib ağ atlı dövrana, O yandırar çırağmızı, ağ atlı oğlan hardadır? 5 fevral, 2002 Ayrapalan şəklində Dəyişir dövr zaman içrə yaman şəklində, Görürük indi badımcanı banan şəklində. Tökülən qanların üstündə saraylar tikdik, Ağladıq sonra xiyabanda yalan şəklində. Nə iqtidarda təpər var, nə müxaliflərdə, Qisası erməniyə göstərə qan şəklində. Satıldı doğma vətən kim dedi, bu böhtandır, İcarə eylədi bir dəstə klan şəklində. Bəlkə göylərdə müsəlmanın ahu-zarı imiş, Toxunub Pentaqona ayrapalan şəklində. Çalışır kafirə öz doğmasıtək əl tutsun, Danışır amma müsəlmanla ilan şəklində. Deyirəm bəlkə müxalifdə də varis olsun, Necə ki, iqtidarda var o plan şəklində. Hərə bir cür daşıyır söz yükünü Pünhanın, Kimi dürdanə kimi, kim də palan şəklində. 30 oktyabr, 2001 Üz asvaltdısındandır Uduzmaq cürbəcürdür, bax, bizimki matdısındandır, Səbəbdir haqq piyada ağ yalanlar atdısındandır. Saatmız gah uruscan fırlanır, gahi amerkanca, İki əqrəb arasında bu xəlq it-batdısındandır. Saatlar dal ola yaxud qabaq fərq eyləməz əsla, Kasıbçün sutkanın hər bir anı fəryaddısındandır. Neçə ildir bu torpaqda ürək partlatdı haqsızlıq, Buna terror deyən yox, amma bu üçqatdısındadır. Şəkillər görmüşəm vallah bir il keçsə solur rəngi, Vəkillər görmüşəm billah üzü asfaltdısındandır. Nə evdə arvadından əl çəkir, həm nə Siranuşdan, Demə hər ehtimal üçün iki arvaddısındandır. Vəhabi kimdi, İslam kim, bunu əla bilir Corc Buş, Bilir Vəhhab ənd Hempfer kimin ştatdısındandır. Köçəryanə dedim nefti get al qərdeşdiyün rusdan, Dedi sizdən gələn gizlin nöyüt lap daddısındandır. Zamanın Sahibi əqrəbləri taxtdan salar, Pünhan, O Sahib ki, Quranda həqq ilə isbatdısındandır. Nimdaş aparatnan gedirik Demə at yoxdu onunçün belə matnan gedirik, Qalxginən şahə bu il cəng elə atnan gedirik. Vaxtı öldürdüyümüzçün bizi həbs etsə zaman, Deyərik əqrəbi ən paslı saatnan gedirik. Atamızdan görüb öyrənmişik harınlığı biz, Başlanandan at ili dərsə "fiat"nan gedirik. Zaçotun qiyməti beş, imtəhan on "şirvan"dır, Gələcək əsrə bu qiymətdə savadnan gedirik. Kimi sağdan, kimi soldan, kimi puldan sildik, Əmin olduq ki, Əminsiz bir həyatnan gedirik. Atalar söylədi qaçmaq da igidlikdəndir, Hara getsək belə mənalı sitatnan gedirik. Mülkümüz olsa da hündür bizi düşmən görmür, Qorxudan evdə də çünki yatayatnan gedirik. Başı boş məmura başsız dedim, o güldü mənə, Dedi baş olsa da boş, əldə peçatnan gedirik. Nə şəkil çəkdiririksə üzümüz qarə çıxır, Çünki ildən ilə nimdaş aparatnan gedirik. Məncə haqqın sözü, həm də özü var Pünhanda, Bu səbəbdən onun ardınca nicatnan gedirik.
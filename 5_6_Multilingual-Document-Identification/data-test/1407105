Общата стойност на проекта за изграждането на магистралата е 148,5 млн. евро, като от тях 111,4 млн. евро са безвъзмездна помощ по програма Общоевропейските транспортни коридори номер IV и VIII. Проектът предвижда построяването на три тунела с обща дължина 1260 метра, 26 моста и виадукти с обща дължина 6 километра, 3 пътни възела и укрепителни стени с дължина над 2 километра и половина. Проектната скорост за движение по магистралата е 100 – 110 километра в час. Изграждането на магистралата започна на 31 януари 2007 г. и се очаква да продължи 3 години. Министър-председателят Сергей Станишев направи първата символична копка на трасето с багер на турския строителен консорциум "Мапа Дженгиз" ДЗЗД. Към юли 2008 година са изпълнени 303 хил. куб.м изкопи, 152 хил. куб.м насипи, 10 хил. куб.м бетонови работи, 2023 изливни пилота и са използвани 1100 тона стомана. Срокът за откриването на магистралата е 30 септември 2010 г., но министърът на регионалното развитие от кабинета Борисов, Росен Плевнелиев  признава, че този срок не е много реален. Според информация от началото на 2010, магистрала "Люлин" ще бъде готова до 21 декември, 2010. Протестите срещу текущия проект за магистралата включват твърденията че тя ще отнеме най-плодородната земя от Мало Бучино и ще намали стойността на земята около нея, че не е предвидено отклонение от магистралата за Мало Бучино, че ще бъде много шумна, че ще преминава през каптирани минерални извори и свлачищни райони и че в град Банкя, поради специфични климатични условия, въздухът ще бъде замърсяван и ще се образува смог в половината от дните в годината. Има и критики по процедурата за избор на строителна фирма.
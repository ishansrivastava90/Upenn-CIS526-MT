Δημιουργική γραφή θεωρείται κάθε γραφή, φανταστική λογοτεχνία, ποίηση, ή και μη φανταστική λογοτεχνία, η οποία ξεφεύγει από τα όρια της τυπικής επαγγελματικής, δημοσιογραφικής, ακαδημαϊκής γραφής, ή και των τυποποιημένων μορφών της λογοτεχνίας. Έργα που εντάσσονται σε αυτήν την κατηγορία περιλαμβάνουν τα μυθιστορήματα, την επική ποίηση, τα διηγήματα, και την ποίηση. Το γράψιμο σεναρίων και θεατρικών έργων έχουν τυπικά τα δικά τους προγράμματα μελέτης, αλλά μπορούν να καταταχθούν εξίσου στην κατηγορία της δημιουργικής γραφής. Μέσω της μεθοδολογίας που κάθε πανεπιστημιακό ίδρυμα και κάθε έγκυρος εκπαιδευτικός φορέας εφαρμόζει για να διδάξει τη δημιουργική γραφή, ο γραπτός λόγος απελευθερώνεται και αναγνωρίζεται ως δικαίωμα κάθε δυνητικού συγγραφέα. Η ανάπτυξη του γνωστικού αυτού πεδίου από πανεπιστημιακούς κυρίως φορείς, υπογράμμισε από την αρχή την ανάγκη της παγκόσμιας πνευματικής κοινότητας να εξασφαλίσει μέσω της δημιουργικής γραφής ένα μέσο διεύρυνσης του λόγου και του στοχασμού. Πολλά πανεπιστήμια σε όλον τον κόσμο σήμερα έχουν προγράμματα δημιουργικής γραφής σε επίπεδο μάστερ και διδακτορικού. Στην Ελλάδα, η δημιουργική γραφή διδάσκεται από τα τέλη της δεκαετίας του '90, ως νεοεισαγμένο στοιχείο της δυτικής κουλτούρας, ελεύθερα ή ακόμα και καθόλου συνδεδεμένη με τις διεθνείς ακαδημαϊκές τάσεις του πεδίου και συνήθως προσανατολισμένη στην υπόσχεση ανάπτυξης του συγγραφικού ταλέντου δημιουργίας νέων συγγραφέων.
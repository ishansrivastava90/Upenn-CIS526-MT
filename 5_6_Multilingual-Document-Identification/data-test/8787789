É coñecida polos seus innovadores e orixinais vídeos musicais, así como pola súa música persoal e intimista. En 2003 o seu selo discográfico, One Little Indian, deu a coñecer que a cantante levaba vendidos máis de 15 millóns de discos en todo o mundo. A súa carreira musical comezou aos once anos, cando estudaba piano na escola primaria. Un dos seus profesores enviou unha gravación de Björk cantando I love to love de Tina Charles, á única emisora de Islandia, a RÚV. A gravación emitiuse na radio en toda Islandia e, despois de oíla, un representante do selo discográfico Fálkinn contactou con Björk cunha oferta dun contrato. Gravou o seu álbum de debut en 1977, o cal levaba o nome de Björk, daquela tiña once anos e contou coa axuda do seu padrasto, quen a acompañaba á guitarra. Este álbum contén versións de cancións islandesas para nenos e outras cancións populares, coma unha versión en islandés de The Fool on the Hill dos The Beatles. O álbum foi disco de platino en Islandia e hoxe en día é moi buscado polos coleccionistas. O éxito de Debut permitiulle gravar colaboracións extraordinarias con outros artistas. Traballou xunto con David Arnold en "Play Dead", unha canción para o filme The Young Americans, en 1993. Esta canción apareceu en reedicións posteriores de Debut. Tamén colaborou en dúas cancións no proxecto de Tricky Nearly God. Á parte, en 1994 escribiu a canción "Bedtime Story" para o traballo de Madonna Bedtime Stories. En 1998 apareceu nunha canción do álbum Not For Threes de Plaid, que foi editado polo selo de culto Warp Records. Un pouco máis tarde nese mesmo ano, sae á venda o álbum Homogenic. Supuxo un cambio drástico coa imaxe de trasno que tiña Björk nos álbums anteriores. Durante a creación do álbum Homogenic, Björk traballou cos produtores Mark Bell de LFO e Howie B., ademais de con Eumir Deodato. Homogenic foi o seu primeiro álbum conceptual e aínda hoxe é considerado coma o traballo máis experimental e extrovertido de Björk, con potentes ritmos que reflicten a natureza de Islandia, especialmente no caso da canción "Jóga", que fusiona exhuberantes sons de corda con sons electrónicos de renxidos que soan coma rochas crepitantes. En 2003 sacou á venda Live Box, unha caixa de catro CDs con gravacións en directo dos seus álbums anteriores e un DVD que contiña un vídeo cunha canción de cada CD. Máis tarde cada un dos catro CDs foi publicado por separado e a un prezo reducido. En agosto de 2004 Björk interpretou a canción "Oceania", contida no álbum Medúlla, na cerimonia de apertura dos Xogos Olímpicos de 2004, en Atenas, Grecia. Seguindo o estilo que caracteriza a Björk, a súa actuación foi unha das entroutras inusuais da gala. Mentres cantaba, o seu vestido foi desenmarañándose ata deixar ver un mapa do mundo de 900 m², que deixou fluír por riba de todos os atletas olímpicos. A canción foi composta especialmente para a ocasión, e contou ademais cos talentos de Shlomo, un beatboxer asentado en Leeds, e un coro de  Londres. Unha versión alternativa coa voz adicional de Kelis comezou a circular por internet. Orixinalmente, aparecía no single promocional de "Oceania" editado para as emisoras de radio e logo estivo dispoñible para o público como cara B do single "Who is it?", que estivo no número vinte e seis das listas de éxitos do Reino Unido. Seguiulle "The Triumph of a Heart" a comezos de 2005, no número trinta e dous. A finais de 2004 gravouse o vídeo para o próximo single Where is the Line?, coa colaboración da artista islandesa Gabríela Friðiksdóttir. O vídeo foi editado exclusivamente para o DVD Medúlla Videos coma vídeo promocional da canción. Á parte dunhas poucas actuacións, non se deron concertos nin houbo ningunha xira para promocionar o disco. En numerosas entrevistas, Björk declarou que isto se debera a que quería seguir escribindo e gravando de inmediato outro álbum. O 25 de xullo de 2005 saíu á venda no Reino Unido o álbum The Music from Drawing Restraint 9. Constitúe a banda sonora orixinal para o filme do seu noivo, Matthew Barney, Drawing Restraint. Nestoutro álbum Björk explora a música tradicional xaponesa, que complementa o filme experimental, no cal se atopan dous amantes nun barco baleeiro e participan nunha estraña cerimonia de té. O 2 de xullo de 2005 Björk actuou nos concertos Live 8, encabezando o concerto xaponés con Do as Infinity, Good Charlotte e McFly. Interpretou oito cancións con Matmos, un oiteto de corda, ademais de con Zeena Parkins.
---- ---- 'ஸ்ரீ' என்னும் எழுத்து பெருவழக்கில் இருக்கும்போது அதையே பயன்படுத்தலாமே. நான் ஒன்றும் மணிப்பிரவாளம் நடையாசிரியர்களை போல் அனைத்து வடமொழி ஒலியை குறிக்க முழுமையான கிரந்ததை பயன்படுத்த சொல்லவில்லை. ஸ்ரீ என்பது தமிழக பயன்படுத்தப்படும் ஒரு எழுத்து. தற்கால தமிழில் கிரந்த எழுத்துக்களின் ப்யன்பாடு தவிர்க்க இயலாதது. 'ஜ்ர' என்பதை 'ச்சிர' என எழுதுவது தகும். ஏனெனில் இது மக்களின் வழக்கில் உள்ள ஒன்று. ஆனாம் 'ஸ்ரீ' என்பதே 'சிறீ' என் மாற்றுவது என்னால் ஏற்றுக்கொள்ளமுடியாத ஒன்று. நாம் மக்கள் படிப்பதற்காகவே கட்டுரைகள் எழுதுகிறோம், நமது சொந்த தேவைக்கு அன்று, எனவே பெருவாரியான வழக்கில் உள்ளவற்றையே ஏற்றுக்கொள்ளவேண்டும். அவர்களுக்கு புரியும் வகையில் தான் கட்டுரைகள் இயற்ற வேண்டும், இல்லையெனில் குழப்பமே மிஞ்சும்.நற்றமிழில் எழுதுகிறேன் என்ற பெயரில் யாருக்கு புரியாத வகையில் எழுதினால் யாருக்கு என்ன லாபம்? நற்றமிழை நிச்சயமாக பயன்படுத்தவேண்டும் அதே நேரத்தில் பெருவழக்கிற்க்கு மதிப்பளிக்க வேண்டும். மஞ்சுஸ்ரீயை அதன் வடமொழி மூலத்திற்கு ஏற்ப 'மஞ்ஜுஸ்ரீ' என இயற்றி இருக்கும்பட்சத்தில் தங்களது வாதம் இதற்கு பொருந்தும். 'ஞ்ஜு' எனப்து பெருவழக்கில் இல்லாத ஒன்று. 'ஞ்சு' என்பதே பெருவழக்கில் உள்ள ஒன்று. எனவே வடமொழி சொற்களை தமிழில் கையளும்போது மக்களிடத்தில் உள்ள பெருவழக்கையும் க்ருத்தில் கொள்ள வேண்டும். வினோத், இணையத்தில் இருக்கும் தமிழர்களிலும், விக்கிபீடியாவுக்குப் பங்களிப்பு நல்குவோரிலும் இலங்கைத் தமிழர்களின் எண்ணிக்கை மிகவும் கணிசமானது. நமக்கு வினோதமாகத் தெரியும் விசேடம் போன்ற சொற்கள் இலங்கைப் பொது வழக்கில் மிகவும் இயல்பானவை. எனவே, இலங்கைப் பொது வழக்கின் தாக்கம் தமிழ் விக்கிபீடியாவில் காணப்படுவது புரிந்து கொள்ளத்தக்கது. இன்னும் கூடுதலான தமிழ்நாட்டுப் பங்களிப்பாளர்கள் வருகையில் இரு நாட்டவருக்கும் புரியும் வகையிலான ஒரு பொது மொழி நடை உருப்பெறும் என்று எதிர்ப்பார்க்கலாம். அது வரை பொறுத்திருத்தலும், இந்த பொது மொழி நடை உருவாக்கத்திற்கான நம்மாலான சிறு சிறுப் பங்களிப்புகளைச் செய்வதும் முக்கியமாகும். சிறீ குறித்த வினோதின் கருத்தை என்னால் புரிந்து கொள்ள முடிகிறது. ஸ்ரீ என்ற எழுத்துக்குப் பதிலாக சிறீ என்று எழுதுவதை நான் இலங்கை ஊடகங்களிலேயே முதன் முதலில் கண்டேன். செல்வா சொல்வது போல் சிரீ என்று எழுதும் வழக்கைத் தமிழ்நாட்டில் நான் கண்டதில்லை. குறைந்தபட்சம், அது மிகப் பொது வழக்கில் இல்லை என்பதைச் சொல்ல முடியும். எனவே, முதன்முதலில் தமிழ்நாட்டில் இருந்து தமிழ் விக்கிபீடியாவுக்கு வரும் ஒருவருக்கு சிறீ என்பதைப் புரிந்து கொள்ள ஒரு நொடியேனும் கூடுதலாகத் தேவைப்படும் என்பது உண்மை தான். எனவே, பொது வழக்கில் உள்ளது போலவே எழுதலாமே..ஏன் வாசகரைக் குழப்ப வேண்டும் என்ற கேள்வி எழுவது நியாயமே! இங்கு கருத வேண்டிய முக்கியமான விசயம் - தமிழைப் பொருத்த வரை இரு முக்கிய பொது வழக்குகள் உள்ளன. தமிழகப் பொது வழக்கு, இலங்கைப் பொது வழக்கு. தமிழகத்தில் தெளிவாகப் புரியும் சில விசயங்கள் இலங்கைத் தமிழர்களைக் குழப்பும். அவர்களுக்கு எளிதாகப் புரிவது நமக்கு சில சமயம் குழப்பும். எண்ணிக்கை அடிப்படையில் தமிழகப் பொது வழக்கு பெரும்பான்மை என்றாலும், அந்த ஒரே காரணத்துக்காக, எல்லா இடங்களிலும் தமிழகப் பொது வழக்கையே திணிப்பது சரியன்று. பெரும்பான்மை வழக்கையே எல்லா இடங்களிலும் வலியுறுத்தினால் அது பிற வழக்கினரைத் தமிழ் விக்கிபீடியாவில் இருந்து அன்னியப்படுத்துவதில் போய்த் தான் முடியும். இங்கு எது பெரும்பான்மை என்று பார்ப்பதை விட அந்தந்த வழக்குகளின் தொலைநோக்கு நன்மை, தீமைகளைச் சீர் தூக்கிப் பார்த்து முடிவெடுப்பதே சரியாக இருக்கும். சிறுபான்மை என்பதற்காக ஒரு நல்ல விசயத்தைப் புறக்கணிக்கவோ, பெரும்பான்மை என்பதற்காக ஒரு தவறான விசயத்தை ஆதரிக்கவோ இயலாது தானே? கிரந்த எழுத்து தவிர்த்து எழுதும் வழக்கம் இலங்கைப் பொது வழக்கில் இருக்கிறது என்கிற போது, அதன் நன்மை தீமையை நாம் சீர்தூக்கிப் பார்க்கலாமே? நம் முன் உள்ள கேள்வி இது தான் - தமிழ்நாட்டுப் பெரும்பான்மை பொது வழக்கில் உள்ள எழுத்து, சொல் நடையை அப்படியே தமிழ் விக்கிபீடியாவில் பின்பற்றுவதா? இல்லை, பொது வழக்கே என்றாலும் அதன் நன்மை, தீமையை கேள்விக்குட்படுத்தி ஆய்ந்த பின் தமிழ் விக்கிபீடியாவில் பயன்படுத்துவதா? உங்க கம்ப்யூட்டர்ல இன்டர்நெட் கனெக்ஷன் இருந்தா இந்த வெப்சைட்ட ப்ரவுஸ் பண்ணி சினிமா பாட்டு டவுன்லோடு பண்ணலாம். ஆன்லைன்லயும் கேக்கலாம். உங்கள் கணினியில் இணைய இணைப்பு இருந்தால் இந்த வலைத்தளத்தில் உலாவி திரைப்படப் பாடல்களைப் பதிவிறக்கலாம். இணையத்தில் இருந்தவாறும் கேட்கலாம். நாம் ஏன் பொது வழக்குத் தமிங்கிலத்தை அப்படியே பின்பற்றாமல் அதைக் கேள்விக்குட்படுத்தி நல்ல தமிழில் எழுத முனைகிறோம்? பொது வழக்கு ஒன்று தவறு என்று அறியும் போது அதை மாற்றி செயல்படுவதற்கான பொறுப்பும், உரிமையும் நமக்கு இங்கு உண்டு இருப்பதால் தானே? அதே போல் கிரந்த எழுத்துக்களின் நன்மை தீமையையும் நாம் ஆய்ந்து முடிவெடுக்க முடியும் தானே? தொலைக்காட்சி, அச்சு இதழ்கள் என்று அனைத்து ஊடகங்களும் இது காறும் வணிக, அரசியல், வரலாற்றுக் காரணிகளால் கட்டி அமைக்கப்படவை. அவற்றுக்கு மொழி சார்ந்த பொறுப்புணர்வைக் காட்டிலும் வேறு நலன்களே முதன்மை ஆனவை. தற்போது இணையம் மூலம், மேற்கண்ட எந்த காரணங்களாலும் கட்டுப்படாத, பொது மக்கள் ஊடகமாக விக்கிபீடியா உருவாகும்போது தமிங்கிலம் போல் தமிழின் மீது திணிக்கப்பட்டிருக்கும் பிற விசயங்களையும் கேள்விக்குட்படுத்துவதில் தவறில்லை. 1. ஸ்ரீ என்று எழுதி backspace கொண்டு அழித்துப் பார்த்தால் ஸ்ர என்று வருவதைக் கவனிக்கலாம். ஸ்+ரீ = ஸ்ரீ என்றவாறு தான் இந்த எழுத்தை ஒருங்குறியில் புரிந்து வைத்திருக்கிறார்கள். 2. தமிழ் ஒரு ஒலிப்பு மொழி. ஒலிப்பதைத் தான் எழுதுகிறோம். எழுதியதை வாசிப்பதில்லை. ஸ்ரீதர், ஹரீஷ் என்று எழுதினாலும் என் அப்பத்தா அதை சிறீதரு, அரீசு என்று தான் வாசிப்பார்கள். பிற மொழி அறிமுகம் இல்லாத தமிழரை ஒரு பிற மொழிச்சொல்லை உச்சரிக்கச் சொல்லி அவர் எப்படி உச்சரிக்கிறாரோ அதை அப்படியே தமிழ் எழுத்துக்களைக் கொண்டு எழுதுவது தான் சரியாக இருக்கும் என்று நினைக்கிறேன். தமிழ் Tamil ஆனதும் இப்படித் தான். Tamil என்று எழுதினாலும் தமிழன் அதைத் தமிழ் என்று தான் வாசிப்பான். தமிழ் என்று எழுதினாலும் வெளிநாட்டவர் அதை Tamil என்றே வாசிப்பார்கள். சிறீதர் என்று எழுதினாலும் வட மொழி ஒலிப்பு தெரிந்தவர்கள் அதை ஸ்ரீதர் என்றே வாசிக்கப்போகிறார்கள். ஸ்ரீயின் ஒலிப்பு கெடும் என்று வடமொழியாளர்கள் கவலை கொள்ளத் தேவை இராது. எழுத்து இங்கு ஒரு குறியீடே என்பதால் தேவையற்று புதுக் குறியீடுகளைத் தமிழ் மீது திணிக்கத் தேவை இல்லை. 3. வட மொழியின் குறிப்பிட்ட ஒலிகளான ஸ, ஷ, ஜ, ஹ, ஸ்ரீ ஆகியவற்றை உச்சரிப்பதற்காகத் தமிழில் இந்த கிரந்த எழுத்துக்கள் இருக்கின்றன. ஆனால், தமிழின் எல்லா ஒலிகளையும் எழுதிக் காட்டுவதற்கு வட மொழியில் எழுத்துக்கள் உண்டா? தமிழுக்காக இல்லாவிட்டாலும் வேறு பிற மொழிகளின் ஒலிகளை எழுதிக்காட்டுவதற்காக வட மொழியில் இவ்வாறு எழுத்துக்கள் அறிமுகப்படுத்தப்பட்டதுண்டா? அப்படி எழுத்துக்கள் இல்லாத பட்சத்தில், பிற மொழி ஒலிப்புகளை சிதைக்காமல் வட மொழியால் உச்சரிக்க இயல்கிறதா? இல்லை, சிதைத்துத் தான் உச்சரிக்கிறார்கள் என்றால், பிறகு மற்ற மொழிகள் மட்டும் ஏன் வட மொழி உச்சரிப்புக்காகப் புது எழுத்துக்களைப் பெற்றுக் கொள்ள வேண்டும்? கிரந்ந எழுத்துக்கள் தமிழில் அறிமுகப்படுத்தப்பட்டதின் வரலாற்று, சமய, சமூக ஆதிக்கக் காரணிகள் என்ன? 4. ஸ, ஷ, ஜ, ஹ போன்ற எழுத்துக்கள் வட மொழி ஒலிப்புக்கு மட்டும் அல்லாமல் ரோமானிய மொழிக் குடும்ப ஒலிப்புகளுக்கும் பயன்படுகிறது என்பது உண்மை தான். ஆனால், செல்வா சுட்டி காட்டுகிற படி, பிற பெரிய உலக மொழிகளில் இப்படி வேற்று மொழி ஒலிப்பைக் காட்டுவதற்காக புது எழுத்துக்களை உருவாக்கி அகர வரிசையை மாற்றுவதில்லை. உலகின் எந்த மொழியாலும் பிற உலக மொழி ஒலிப்புகள் அனைத்துக்கும் துல்லியமாக எழுதிக் காட்டவும் முடியாது என்கிற போது ஒரு சில மொழிகளுக்காக சலுகை காட்டி இப்படிப்பட்ட சொற்களை உருவாக்குவதும் தொடர்ந்து ஆதரிப்பதும் தேவை அற்றது. செல்வா, கோபி - கருத்தளவில் உங்களுடன் நான் ஒத்துப் போகிறேன் என்றாலும், வினோத் எடுத்துரைக்கும் கருத்துப் பாங்கும் பரவலாக தமிழிணையத்தில் முன்வைக்கப்படும் ஒன்று என்பதை நீங்கள் அறிந்தே இருப்பீர்கள். அது அவரது தனிப்பட்ட கருத்து இல்லை. ஸ்ரீ - க்குப் பதில் சிறீ என்று ஒரு கொள்கை முடிவு எடுக்கிறோம் என்றால் அதில் தமிழ்நாட்டில் பலருக்கும் இன்றும் ஏற்றுக் கொள்ள முடியாத ஒன்றாகவும் அதிர்ச்சியானதாகவும் இருக்கும் என்றே எதிர்ப்பார்க்கிறேன். அவரைப் போன்ற கருத்துப் பாங்கு உள்ள இன்னும் பலரும் விக்கிபீடியாவுக்கு வந்த பிறகு இன்னும் பலரை உள்ளடக்கி உரையாடி எடுக்க வேண்டிய கொள்கை முடிவாகவே இது இருக்கும். இல்லாவிடில், குறித்த சிலர் தமிழ் விக்கிபீடியாவில் கொள்கை முடிவுகளைத் திணிக்கிறார்கள் என்பது போன்ற தோற்றம் வரும் அபாயம் உண்டு. எடுக்கப்பட்ட முடிவு சரியே என்றாலும், முக்கியமான இது போன்ற முடிவுகளை இன்னும் கூடிய பங்களிப்பாளர்கள் வந்த பிறகு எடுப்பதே பொருத்தமாக இருக்கும் என்று நினைக்கிறேன். வினோத் - இது போன்ற உரையாடல்கள் அவ்வப்போது விக்கிபீடியாவில் எழுவது உண்டு. உங்கள் தனியொருவர் மீதான விமர்சனமாகவோ உங்கள் கட்டுரை மீதான விமர்சனமாகவோ தயவு செய்து கருதி விட வேண்டாம். கட்டுரைப் பங்களிப்புகள் தனியாகவும் இது போன்ற உரையாடல்கள் ஒரு புறமுமாக உங்கள் பங்களிப்புகள் இருக்கும் என்று எதிர்ப்பார்க்கிறேன். கிரந்த எழுத்துக்களைப் பயன்படுத்துவதா கூடாதா, எந்த அளவு தவிர்ப்பது, எங்கு தவிர்ப்பது, எப்படி தவிர்ப்பது, அவற்றுக்கு எது சரியான மாற்று என்பது முடிவில்லாத வாதமாக பல இடங்களில் கண்டிருக்கிறேன். தமிழ் விக்கிபீடியாவிலும் இதற்கு முன் இவ்வுரையாடல் வந்துள்ளது. சொற்களைப் பொருத்த வரை இயன்ற அளவு நல்ல, இனிய, எளிய தமிழ் என்று தமிழ் விக்கிபீடியாவில் ஒரு புரிந்துணர்வு இருப்பது போல் ஒரு புரிந்துணர்வை எட்ட கிரந்த எழுத்துப் பயன்பாட்டிலும் தனியொரு கட்டுரை சாராது இன்னொரு கொள்கை உரையாடல் பக்கத்தில் முழு அளவிலான உரையாடல் நடைபெறுவதே பொருத்தமானது. அங்கு கிரந்த எழுத்துப் பயன்பாட்டுக்கான வரலாற்று, மொழியியல், பண்பாட்டுக் காரணங்கள், அதன் தாக்கங்கள், அண்மைக்காலத்தில் இது போன்று பயன்படுத்தப்பட்டு வழக்கொழிந்து போன எழுத்துக்கள், இவற்றைத் தவிர்ப்பதால் வரும் சாதக பாதகங்கள், அவற்றுக்கான வாதங்கள் என்பவை தெளிவாக உரையாடப்பட்டு, ஆவணப்படுத்தப்பட்டு ஏதேனும் ஒரு புரிந்துணர்வுக்கு வர வேண்டும். இல்லாவிட்டால், ஒவ்வொரு கட்டுரையிலும் ஒவ்வொரு பயனருடனும் வாதத்தைத் தொடர்ந்து நேர விரயமாகவே ஆகும். ---- ---- ---- ஆனால், தமிழின் எல்லா ஒலிகளையும் எழுதிக் காட்டுவதற்கு வட மொழியில் எழுத்துக்கள் உண்டா?  என்ற ரவியின் கேள்வியை பொருத்தவரையில், தேவநாகரியில் திராவிட மொழிகளின் ஒலிகளை குறிக்க யூனிகோடில் எழுத்துக்கள் சேர்க்கப்பட்டுள்ளன, என்பதை தெரிவித்து கொள்கிறேன் அவ்வெழுத்துக்கள் கீழ்க்கண்டவாறு வினோத், கிரந்த எழுத்துக்கள் தொடர்பாக இணையத்தில் உரையாடுபவர்கள் பலர் குருட்டாம்போக்காக வாதிடுவதைக் கண்டு சலிப்படைந்திருக்கிறேன். உங்களால் இயன்ற அளவு ஆதாரங்களுடன் நிதானமாக நீங்கள் உரையாடுவது கண்டு மகிழ்ச்சி. இவ்வளவு இளம் வயதில், பிற மொழி எழுத்து முறைமைகள் குறித்த உங்கள் ஆர்வமும் அறிவும் தமிழ் விக்கிபீடியாவுக்கு மிகவும் உதவும் என்று எதிர்ப்பார்க்கிறேன். இஷ்டம், நஷ்டம், ஜனநாயகம் போன்ற சொற்கள் பொது வழக்கில் இருந்தாலும் அவற்றுக்குப் பதில் தமிழ்ச் சொற்களான விருப்பம், இழப்பு, மக்களாட்சி போன்ற சொற்களைப் பயன்படுத்தினால் பிரச்சினை தீர்ந்து விடும். சனநாயகமா ஜனநாயகமா என்ற கேள்வியே எழாது. மொழிபெயர்க்கக்கூடாத பெயர்ச்சொற்களுக்கு கிரந்த எழுத்துக்களை விடுத்து எழுத வேண்டுமா என்பது தான் தற்போது கேள்வியாக இருக்கிறது. வட மொழி எழுத்துக்களில் தமிழ் ஒலிகளை எழுதிக்காட்டுகிறார்கள் என்பது எனக்குப் புதிய செய்தி. அறியத்தந்ததற்கு நன்றி. என்னுடைய கேள்விகளைக் குறுகிய மனப்பான்மை என்று எண்ணாமல் நியாயமான கேள்விகள் என்று எண்ணினால் மகிழ்வேன். தமிழ் விக்கிபீடியாவின் சராசரி வாசகனைக் குழப்பக்கூடாத என்ற நடைமுறைக் காரணத்துக்காக நீங்கள் எடுத்துரைப்பதை முற்றிலும் உணர்ந்து இருக்கிறேன். அதே வேளை, இதை தமிழ் விக்கிபீடியாவுக்கான கொள்கை உரையாடலுக்காக என்று மட்டும் கருதாமல், கிரந்தம் குறித்த விக்கிபீடியா வெளிக்கு வெளியிலுமான என்னுடைய புரிதலுக்கான ஒரு முயற்சி என்று கருதலாம்.  இவற்றை வினோதுக்கான கேள்விகளாக கருதாமல் அறிந்தவர் விளக்கினால், தொகுத்து, கிரந்த எழுத்துக்கள் குறித்த கட்டுரையில் சேர்க்கலாம். 1. தாங்கள் தந்த தமிழ் ஒலிகளுக்கான வட மொழி எழுத்துக்களைக் காணும்போது எளிதில் புலப்படுவது ஒன்று தான். அது - ஏற்கனவே இருக்கும் வட எழுத்துக்களுக்குடன் புள்ளி போன்ற சிறு குறியீடுகளைக் கோர்த்து தமிழ் ஒலிகளைக் குறிக்கிறார்களே தவிர, முற்றிலும் புதிய எழுத்து வடிவங்களைக் காணோம்??? நாம் மட்டும் ஏன் இது போன்ற குறியீடுகளைப் பயன்படுத்தாது முழு எழுத்து வடிவங்கள், அவற்றுக்கான அகர வரிசை என்று பயன்படுத்துகிறோம். கிரந்த எழுத்து அறிமுகத்தால் தமிழின் அகர வரிசையையே மாற்றி விட்டார்கள். தமிழ் ஒருங்குறி அகர வரிசையில் தமிழ் எழுத்துக்களுக்கு இடையில் கிரந்த எழுத்துக்களும் வருவதைக் கவனிக்கலாம். வட மொழி மற்றும் பிற மொழி எழுத்துக்களைக் குறிக்கவும் இது போல் சிறு குறியீடுகளே போதும் என்றும் முற்றிலும் புதிய எழுத்து வடிவங்கள் தேவை இல்லை என்றும் செல்வா போன்றோர் தொடர்ந்து குறிப்பிட்டு வருகின்றனர். இந்த வட மொழிக் குறியீடுகள் அகராதிகள், ஒருங்குறி தாண்டி பொது வழக்கில் உண்டா? தமிழ்நாடு என்று இந்தி நாளிதழில் எழுதும்போது ழகரத்துக்கான இந்தக் குறியீடுகளைப் பயன்படுத்துகிறார்களா? அகராதிக் காரணங்களுக்காக குறியீடுகளைப் பயன்படுத்துவதற்கும் பொது வழக்கில் இருந்து பள்ளிகளில் சொல்லித் தரப்படுவதற்கும் நிறைய வேறுபாடு உண்டு. அகராதிகளுக்காக குறியீடுகள் பயன்படுத்துவது பல மொழிகளிலும் உண்டு. ஆனால், பொது வழக்கில் இப்படி இருப்பது எல்லா மொழிகளிலும் இல்லை என்று நினைக்கிறேன். 2. ஸ, ஹ, ஷ, ஜ, ஸ்ரீ போன்ற அல்லது ஓரளவு எழுத்து வடிவங்கள் வட மொழியிலும் பிற மொழியிலும் வழங்குகின்றனவா? இல்லை, அங்கு இவற்றை வேறு எழுத்துக்களால் எழுதிக் காட்டுகிறார்களா? இந்தியில் இவற்றைச் சுட்டும் எழுத்துக்கள் வேறு வடிவம் கொண்டுள்ளன என்று அறிவேன். அதாவது, இந்த கிரந்த எழுத்துக்கள் தமிழில் மட்டும் தான் இருக்கின்றனவா? இந்த ஒலிகளுக்காக கிரந்த எழுத்து என்று ஒன்றை உருவாக்கி தமிழில் புகுத்தினார்களா? இல்லை, வேறு மொழியில் இருந்து எழுத்துக்களை தமிழுக்கு இடம் பெயர்த்தார்களா? யார், எதற்காக, எப்போது இதைச் செய்தார்கள்? 3. நீங்கள் குறித்துள்ள எடுத்துக்காட்டுக்கள், தமிழில் அடிக்கடி பல சொற்களில் பயன்படும் ஒலிகள். ஆனால், ஸ்ரீ என்ற ஒரே ஒரு ஒலிக்காக, எல்லா இடத்திலும் ஒரு பொருள் தரும் சொல்லுக்காக நாம் ஒரு புது எழுத்தைக் கற்றுக் கொள்ளவும் தொடர்ந்து பயன்படுத்தவும் தான் வேண்டுமா? மற்ற கிரந்த எழுத்துக்காளவது ரோமானிய ஒலிகளைக் குறிக்கவும் பயன்படுகிறது. ஸ்ரீக்கு அந்தப் பயனும் இல்லை. 4. ஸ்ரீ என்பதை சிறீ அல்லது சிரீ என்று எழுதினால் வட மொழி ஒலிப்பு என்று உணரக்கூடியவர்கள் தெளிவாகவே ஸ்ரீ என்று உச்சரிக்கக்கூடும். இயலாதவர்கள் சிறீ அல்லது சிரீ என்றே வாசித்து விட்டுப் போகட்டும். இந்த ஒலிப்புக் குறைவினால் யாருக்கு என்ன இழப்பு? நான் அறிந்த வரை மந்திர உச்சாடனங்களிலேயே ஒலிப்புத் துல்லியம் முக்கியமாகக் கருதப்படுகிறது. 5. அவர்கள் மொழியில் இல்லை, நாம் மட்டும் ஏன் செய்ய வேண்டும் என்று கேட்பது மேலோட்டமாகப் பார்த்தால் குறுகிய மனப்பான்மையாகப் பார்த்தாலும், உண்மையில் இந்தக் கேள்வியின் நோக்கம் மொழி ஊடான பண்பாட்டு, வரலாற்று ஆதிக்கத்தைக் கேள்வி எழுப்புவதே ஆகும். வட மொழி அறிந்தவர்கள் ஆதிக்கத்தில் தமிழ் இருந்த போது வட மொழிச் சொற்களைத் துல்லியமாகத் தமிழில் எழுதிக்காட்டுவதற்காக இந்த எழுத்துக்கள் உருவானதா? இந்தச் சொல் உருவாக்கத்தின் நோக்கத்தில் வட மொழி நலன் முதன்மையா தமிழ் மொழி நலன் முதன்மையா? தற்போது தனித்தமிழ் இயக்கத்தின் மூலம் பெரும்பாலான வட மொழிச் சொற்களை துப்புரவு செய்த பிறகும், அது தொடர்பான பண்பாட்டு, வரலாற்று ஆதிக்கத்தில் இருந்து விடுபட்டபிறகும், இந்த எழுத்துக்கள் தொடர்வதின் தேவை என்ன? சொல், எழுத்து இரண்டும் சேர்ந்து தானே மொழி? சொற்களைத் தூய்மை செய்து விட்டு, எழுத்துக்களை மட்டும் விட்டு வைப்பது ஏன்? வட மொழி ஆதிக்கத்தில் இல்லாமல் ஆங்கிலம், சீனம், பிரெஞ்சு என்று வெவ்வேறு மொழி ஆதிக்கத்தின் கீழ் இருந்திருந்தால் அவற்றுக்கு ஏற்பவும் தமிழில் எழுத்துக்கள் சொருகப்பட்டிருக்கும் என்று எதிர்ப்பார்க்கலாம். இப்படி ஒவ்வொரு மொழியின் ஆதிக்கத்துக்காகவும் வளைந்து கொடுப்பது ஒரு செம்மொழிக்கு அழகா? ---- இதையும் மீறி புது குறியீடுகளையும், பெருவழக்கத்தில் இல்லாத ஒன்றயும் செயல்படுத்துவது நல்லதல்ல. அது நமது கலைக்களஞ்சியத்தையும் மக்களையும் அன்னியப்படுத்தி விடும். செல்வா, ரவிஷங்கர் போன்ற அனைவரும் கருத்துகளும் ஏற்றுக்கொள்ளத்தக்கவையே. பொதுவழக்கு, பெருவழக்கு என ஒன்று உள்ளது. தமிழ் விக்கிபீடியாவில் மட்டும் புது முறையை பயன்படுத்துவதால் அனைவரும் இதை பயன்படுத்தபோவதில்லை. இது நிதர்சனம். இதை எதிர்ப்பது நிதர்சனத்தை மீறிய ஒரு செயல். அனைவரும் கிரந்த எழுத்துக்கள் இல்லாத முறையை பயன்படுத்துகையில் இங்கு பயன்படுததலாம். அதுவரை Status Quoவை மீறக்கூடாது
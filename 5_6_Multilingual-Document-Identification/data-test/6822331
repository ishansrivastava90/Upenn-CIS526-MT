În anul 1983 a fost numit în funcţia de prim-secretar al Comitetului Judeţean al PCR Cluj, îndeplinind şi funcţia de preşedinte al Consiliului Popular Judeţean Cluj, înlocuindu-l în această funcţie pe Ştefan Mocuţa. În această calitate, în decembrie 1989, a fost implicat în reprimarea manifestaţiilor anticomuniste de la Cluj. După Revoluţie, s-a pensionat, în condiţiile în care soţia sa nu avea nici un venit. În perioada 20 februarie - 13 august 1990, s-a aflat în detenţie preventivă, fiind inculpat în dosarul Revoluţiei de la Cluj din decembrie 1989. A fost eliberat din închisoare, deoarece a făcut un atac cerebral în perioada arestului. În perioada următoare, Ioachim Moga s-a retras definitiv din viaţa publică şi a locuit în satul natal Cinciş-Cerna din judeţul Hunedoara, ocupându-se cu agricultura. Era bolnav de inimă şi a fost internat de mai multe ori în spital înainte de pronunţarea sentinţei definitive în dosarul Revoluţiei de la Cluj. Revoluţionarii răniţi în perioada Revoluţiei din decembrie 1989 de la Cluj şi rudele revoluţionarilor morţi au cerut judecarea celor vinovaţi de actele de represiune. În anul 1990 s-a deschis un dosar penal în care au fost învinuiţi prim-secretarul de partid Ioachim Moga, generalul Iulian Topliceanu, comandant al Armatei a IV-a Transilvania, generalul Ioan Şerbănoiu, comandant al Inspectoratului Judeţean al Ministerului de Interne, Constantin Nicolae, membru al Comitetului Politic Executiv, maiorul Valeriu Burtea şi căpitanul Ilie Dicu. În anul 1997, procurorii militari de la Parchetul General au reluat anchetarea evenimentelor de la Cluj. Ca urmare, la data de 15 mai 1998, cei şase inculpaţi au fost trimişi în judecată pentru uciderea a 26 de revoluţionari şi rănirea altor 52, fiind acuzaţi de omor calificat şi instigare la omor deosebit de grav. Ioachim Moga a fost dat în judecată pentru reprimarea manifestaţiilor de la Cluj din decembrie 1989, soldată cu uciderea a 26 de persoane şi rănirea altor 52. La data de 9 aprilie 2003, s-a pronunţat prima sentinţă în dosarul uciderii manifestanţilor anticomunişti de la Cluj din decembrie 1989. Faptele comise de Iulian Topliceanu au fost prescrise, dar cei 52 de revoluţionari nemulţumiţi de sentinţă au formulat recurs. De asemenea, au formulat recurs şi patru inculpaţi, printre care şi generalul Iulian Topliceanu, nemulţumiţi de faptul că în condiţiile în care ei se consideră nevinovaţi, magistraţii au apreciat că faptele lor s-au prescris şi cerând achitarea lor. În baza art.33 lit.a, b şi art.34 lit.b Cod penal, Înalta Curte a contopit pedepsele în cea mai grea, urmând ca inculpatul să execute 8 ani de închisoare, 5 ani interzicerea drepturilor prevăzute de art.64 lit.a şi b Cod penal, cu aplicarea art.71 din acelaşi cod. I s-a dedus perioada de detenţie preventivă din anul 1990. De asemenea, a fost condamnat să plătească importante sume de bani ca daune materiale şi morale. Sentinţa este cu drept de recurs.
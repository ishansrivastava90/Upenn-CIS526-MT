জর্জিয়ার ভূমিরূপ বিচিত্র। এখানে রয়েছে উচ্চ পর্বতমালা এবং উর্বর উপকূলীয় নিম্নভূমি। জনসংখ্যার অধিকাংশই জর্জীয় জাতির লোক। সোভিয়েত ইউনিয়নের অন্তর্ভুক্ত করা হয়। ১৯৯১ সালে স্বাধীনতা লাভের পর দেশটিতে রাজনৈতিক টানাপোড়েন ও গৃহযুদ্ধ শুরু হয়ে যায়। এইসব ঘটনার কারণে এবং অন্যান্য প্রাক্তন সোভিয়েত প্রজাতন্ত্রগুলির সাথে অর্থনৈতিক সম্পর্ক ছিন্ন হবার ফলে জর্জিয়ার অর্থনীতিতে ধ্বস নামে। তবে ১৯৯০-এর দশকের মাঝামাঝি নাগাদ রাজনৈতিক সংঘাত কমে গেলে এবং মুক্ত বাজার সংস্কারগুলি প্রতিষ্ঠিত হলে দেশটির অর্থনীতিতে স্থিতিশীলতা ফিরে আসে। ১৯৯৫ সালের আগস্ট মাসে জর্জিয়ার প্রথম সোভিয়েত-উত্তর সংবিধান পাস হয়। জর্জিয়ার সীমানার অভ্যন্তরে দুইটি স্বায়ত্তশাসিত প্রজাতন্ত্র বিদ্যমান। একটি হল জর্জিয়ার দক্ষিণ-পশ্চিম কোনায় অবস্থিত আজারিয়া এবং অপরটি দেশের উত্তর-পশ্চিম বাহুতে অবস্থিত আবখাজিয়া। দুইটি প্রজাতন্ত্রেরই কৃষ্ণ সাগরে এক চিলতে উপকূল আছে। এছাড়াও দক্ষিণ অসেটিয়া নামের একটি স্বায়ত্তশাসিত অঞ্চল দেশের উত্তরে মধ্যভাগে অবস্থিত। আবখাজিয়া ও দক্ষিণ অসেটিয়ার উত্তরে রাশিয়া অবস্থিত। আজারিয়ার দক্ষিণে তুরস্ক অবস্থিত।
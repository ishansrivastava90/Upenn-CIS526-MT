thumb Veien til opprettelsen av Riksteatret i 1948? Historien er lang, og kan strekkes tilbake til Thêatre Libre i Paris og ikke minst Freie Volksbühne som ble stiftet i Berlin i 1890. Sistnevnte teater er den egentlige modellen for senere folketeatre i mange land. Tanken var å sørge for at arbeidere og andre brede lag av folket kunne få se høyverdig teater som var noe mer enn billig underholdning – og til en rimelig pris. I dag er Riksteatret hele Norges kvalitetsteater. Teaternevnden gikk inn for statlig støtte til de allerede eksisterende teatrene i landet, og for en opprettelse av et Riksteater – slik svenskene allerede hadde etablert et ”Svenska Riksteatern” i Sverige i midten av 1930-årene. Et par tiår senere kom også Danmark med Det Danske Teater. Riksteatret i Norge skulle basere seg på egne oppsetninger og turnéer fra andre statsstøttede teatre og bidra til at oppsetningene ble kringkastet i radio. Viktig var også at nevnden foreslo en egen teaterlov. Innstillingen med tanken om et norsk riksteater ble lagt frem for Stortinget i 1937. Komitéen fortsatte sitt arbeid frem til 3. september 1939. Så brøt krigen ut. Den avsluttende innstillingen ble ikke avgitt før våren 1946, og skulle føre til atskillig storm. Det er mange sterke meninger i norsk kulturliv. Rundt riksteaterloven – den første ”kulturloven” i landet – var striden sterk før den ble behandlet i kong Haakon lovvedtaket. Riksteatersjefen ble embetsmann, utnevnt av Kongen i statsråd for et tidsrom på fem år ad gangen. Første teatersjef het Frits von der Lippe, han kom fra Gyldendal Norsk Forlag og ble sittende i sjefsstolen frem til 1968. Lovens første paragraf, formålsparagrafen, forteller enkelt nok at ”Riksteatret har til føremål å fremja arbeidet med å føra dramatisk kunst ut til folket i bygd og by og på andre tenlege måtar å auka kjennskapen til god dramatisk kunst”. Det har Riksteatret gjort siden den gang. Første sesong, i 1949/50, hadde teatret tre egne turnéer og 13 samarbeidsturnéer med andre teatre ute på turné. Til sammen ble det spilt 484 forestillinger. Sommeren 1949 var ”En reise i natten” premiereklar. Åpningspremieren fant sted i Kirkenes, i en landsdel som tyskerne hadde svidd av under kapitulasjonen våren 1945. Riksteatret skulle ha et spesielt ansvar for den nordligste landsdelen. Å skulle oppsummere hvilke forestillinger som har vært mest populære i Riksteatrets omflakkende historie fra 1948, er ingen lett oppgave. Teatret har gjort det meste. En tendens fra de siste årene er at barneteater med Thorbjørn Egners stykker, musikaler som ”West Side Story” eller ”Tolvskillingsoperaen” og Ibsens klassikere i moderne tapning er populært. En gledelig overraskelse fra de siste årene var en nyskrevet forestilling for de minste, ”Muldvarpen som ville vite hvem som hadde bæsjet på hodet hans”. I 2007 setter Riksteatret opp en dramatisering av Linn Ullmanns roman ”Nåde”, som har høstet fantastiske kritikker over hele verden. Årlig budsjett er ca. 100 mill. kr, hvorav ca. 80 er statlige overføringer gjennom Kultur- og kirkedepartementet. Egen inntekt er ca. 20 mill kr. Riksteatret ligger i Nydalen i Oslo, med adresse Gullhaug Torg 2. Her har teatret har to prøve- /spillescener, verksteder og administrasjon. I Nydalen vises forestillingene for presse og publikum før selve premieren finner sted på et utvalgt kulturhus.  Nydalen var tidligere et viktig industriområde for hovedstaden, men er i dag et moderne og dynamisk nytt distrikt med store utdannings- og kulturinstitusjoner, hoteller, forretninger, leiligheter og restauranter. Det er god forbindelse til Oslo sentrum med T-bane og buss.
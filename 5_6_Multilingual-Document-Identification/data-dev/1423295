També a Occitània hi ha les daunas d'ayga, a l'Alvèrnia les danne d'aigüe, a l'Aragó les moras, a Astúries les xanes, a Euskadi les lamiak i a Cantàbria les anjanas o mozas de agua. Són genis que afavoreixen els naixements i la fertilitat, que donen vida i regeneren constantment la creació. Les aloges tenen moltes similituds amb les nimfes greco-romanes, definides com a donzelles dels camps, boscos i aigües. Representen la fecunditat i la gràcia. Es classifiquen segons el seu habitacle. Els hàbits de les dones d'aigua són nocturns i és per la nit quan surten dels seus palaus, de dia es transformen en merles d'aigua. D'aquestes se n'explica en especial que tenen la capacitat de transformar-se en merles d'aigua i que els estanys on es banyen poden bullir de ràbia quan s'hi submergeix un estrany. Van vestides amb robes fines i riques, i al front hi duen una estela que enlluerna a aquell qui les veu. Algunes estan dotades d'unes precioses ales, de diversos colors, que les fan ser encara més seductores. Moltes d'elles posseeixen una vareta màgica i virtuosa feta de fusta d'avellaner, només la fusta d'aquest arbre és apta per als encanteris i encisos. Els grecs clàssics classifiquen a les nimfes segons l'hàbitat en el que viuen . Les que viuen en els rius s'anomenen ondines o nàiades, la dels boscos alseides, les napees de les valls i les arbredes, les del mar en calma nereides o oceànides de l'oceà, orèades a les muntanyes i dríades les dels boscos de roures. Les nostres dones d'aigua són sens dubte nimfes aquàtiques, de muntanya i de bosc, típicament catalanes, però no acostumen a viure al mar. Les nereides gregues, malgrat ésser divinitats marines, tenen els mateixos trets que les dones d'aigua. Són donzelles molt boniques que viuen en un palau al fons del mar, rocallós per fora però esplendorós a l'interior, n'hi ha unes cinquanta que seuen en cadiretes d'or. Passen l'estona filant, teixint i cantant. Aquestes no gaudeixen de cua de peix com les sirenes. Així que les podríem definir com a dones d'aigua marina. Les aquàtiques tendeixen a agrupar-se en petits grups i defensen molt el seu territori. Sovint se n'ha descobert colles sota dels salts d'aigua pentinant-se amb pintes d'or les enlluernadores cabelleres que se'ls entortolligaven amb els branquillons dels arbres, els circells de les vidalbes i les arrels menudes de les heures. Uns les han espiades en ple migdia, d'altres, diu que a trenc d'alba, amb les primeres clarors, sorgint de l'aigua com ombres resplendents. El llegendari ens conta moltes històries d'amors i casaments entre goges i éssers humans que han d'acceptar les condicions que aquestes els fan. Generalment els exigeixen que per cap raó del món mencionin la naturalesa aquàtica de la noia, quan l'home esmenta el mot "goja" desapareix amb la fortuna i abandona el marit, però no pas els fills, als quals pentinarà i vestirà cada matí. Altres matrimonis entre mortals i dones d'aigua són el d'un hereu de fargaire de Bor, a la Cerdanya. Un dia, la bona dona es cansà d'aquella vida apartada dels seus i decidí retornar al llogaret. Abans de marxar, les dones volgueren fer-li un regal i li col·locaren sobre davantal quelcom molt pesat, posant-li al mateix temps la condició que no el mirés sota cap concepte abans de passar per un indret pel que corregués l'aigua. La dona inicià el seu camí vencent la temptació de mirar, però després d'haver recorregut un bon tros, com estava morta de curiositat i no trobava cap rierol ni font, decidí obrir el davantal, descobrint amb terrible sorpresa que portava un munt de segó. La primera reacció fou d'enfadament per sentir-se enganyada, però en sacsejar-se el davantal descobrí una unça d'or i llavors comprengué que tot el que havia dut era aquell metall preciós, convertit en segó com a càstig a la curiositat. Altres vegades les dones d'aigua queden embarassades d'un mortal i necessiten ajuda per parir, car no en saben, i si alguna dona passa per casualitat i les ajuda també li paguen amb el segó que es transformarà en or sota una condició. Així passà a Sant Iscle de Vallalta, quan una goja tingué un fill d'un pastor mortal i l'ajudà a infantar una vella, que tampoc acomplí la condició de no mirar el que li donaren. Una llegenda contada per Joan Conill, de Borredà, ens diu que un bon dia, un hereu ben plantat d'un mas, va topar-se amb un nadó mentre passejava pel bosc. En veure que estava tot sol i mort de fred decidí criar-lo. Així van passar uns anys molt feliços en aquella casa pairal, el vailet era molt fort i estava dotat d'una gran bellesa i intel·ligència. Malgrat tot, un bon dia passejant pel carrer, per davant del nen va passar una dona molt bonica, amb una cabellera rossa i uns ulls blaus que il·luminaven. El nen la va fitar i va córrer cap a ella anomenant-la mare. Des d'aquell moment el pare mai més en va saber res i la desgràcia va caure en el mas. Cal esmentar que hi ha unes deïtats anomenades "dones de fum" que són uns éssers de l'aire, germans de les "llufes", esperits eteris, representats com a dones bellíssimes, bondadoses amb el bondadós, desagraïdes amb el desagraït. Al Solsonès s'anomena a les dones de fum "dones de fum i aigua", de manera que és molt probable que aquestes també estiguin relacionades amb indrets d'aigua dolça. En algunes històries ens apareix el terme "llufa o dona de fum" fent referència a dones d'aigua. Tanmateix és aquesta la nit en què campen per on volen i es fan visibles als humans. Es diu que veure-les porta sort i felicitat, però és perillós pel fet de ser encantat per goges entremaliades. Conten que les dones d'aigua aquesta nit estenen la bugada als peus del seu habitacle, les robes són blanques com la neu que llueix al sol. L'afortunat que pugui aconseguir una peça de roba de les encantades posseirà la felicitat eterna i les riqueses que desitgi. Moltes famílies que han prosperat de cop i volta, sense saber-ne el motiu, és degut, segons el veïnat, a l'adquisició d'una tovallola o llençol d'aquests éssers. Hom conta que uns fadrins de Viladrau van intentar agafar un vel que estava penjat vora les aigües d'un estany, coneixent que si el prenien serien benaventurats tota la vida, però quan ja el tenien entre les mans disposats a endur-se'l aquest s'estirà i s'estirà fins que els fadrins s'esporuguiren i entengueren que no el podien agafar. Quan el van deixar anar, aquest s'arronsà i recuperà la forma inicial. Aquesta tècnica la utilitzen les aloges, cansades que els éssers humans més ambiciosos els agafin la seva roba. També procuren estendre la roba en indrets de difícil accés i l'envolten amb un filat que protegeix les seves teles, teixides per elles. Malgrat tot, hi ha un desajust en aquesta afirmació entre diversos folkloristes, ja que, per regla general tots els éssers màgics, com ara les sirenes, aquesta nit perden tot poder encisador i els humans poden contemplar-los sense patir cap mena de perill, per tant sembla que la gent del Pirineu no s'haguessin pogut encantar essent la nit de Sant Joan. Per això es diu que aquesta nit és màgica. Joan Amades, en el volum III, que parla de l'hivern, ens diu que les dones d'aigua perden el poder la nit de Nadal, fet que aprova la concordança del propi autor, però es diu que és la nit de Nadal quan els éssers cobren poder i anar sol pel carrer pot resultar molt perillós en el cas de topar amb algun ésser mitològic català. Per contra Joan Soler i Amigó al llibre "Mitologia catalana" i a "l'Enciclopèdia de la mitologia catalana" reafirma la teoria que les dones aquesta nit no poden encantar els mortals, com també ho diu Jan Grau al seu llibre "La Nit de Sant Joan". Per la nit de Sant Silvestre si que és perillós trobar-se-les. A Torroella de Montgrí hi ha un gorg anomenat "El gorg blau" on molts homes s'hi ofeguen sense deixar el rastre del cos mort. Se suposa que les goges fan aquesta acció. Així com també passa al gorg de Vall-llobera, a l'Alt Ripollès. A Banyoles conten que, una vegada, una dona embarassada passava pel costat de l'estany quan, de sobte, va sentir els dolors previs al part. Les dones d'aigua la van ajudar amb amabilitat i li van oferir tota mena de cures. Quan ella marxà duia el nen infantat abrigat amb un llençol de les aloges, i així va ser com la família d'aquella dona va prosperar i mai no els va mancar res. Pel bosc de les Estunes del Pla de l'Estany, amagades entre uns roures ancians, trobem unes esquerdes que ens duen cap al palau de les aloges. La fada de Banyoles fila de nits vora l'estany, teixeix amb fils d'or, teler de cristall i llançadora de vori. Molts n'han vist la claror. Un bon dia una vella de Banyoles s'atansà a l'estany i sense pretendre-ho va veure aquestes belles criatures, a canvi d'haver-les vist li feren rentar la seva roba i li pagaren amb un grapat d'or que només va poder mirar en arribar a casa. L'endemà una seva amiga hi anà, netejà la roba de les aloges i rebé el seu premi. Impacient, mirà pel camí el seu pagament i veient un grapat de cereals, així doncs, llençà l'or convençuda que eren grans de segó. Una dona que va veure sense voler les dones d'aigua de les Estunes fou perdonada a canvi que els hi rentés la bugada. En pagament li lliuraren un munt d'alguna cosa al davantal amb la condició que no ho mirés fins que arribés a casa. Així ho feu i descobrí que era or. Una altre veïna volgué repetir el fet, però mirà abans d'hora el davantal i veié que nomes era segó. A la crineres de les mules i en muntar-hi a sobre. En aquesta petita narració veiem com, curiosament, els homes no resten enamorats de les nimfes de l'aigua, sinó tot al contrari, s'hi enfaden. A Sant Pere de Roda, al cim de la muntanya de Verdera, els anys que hi ha lluna plena, les goges, fades i sirenes s'apleguen en assemblea i fan grans balls circulars presidits per Estarella, reina de les encantades del Pirineu empordanès. Quan estan cansades tornen a la seves llars convertides en un nuvolet blau. Aquell indret per on passen resta beneït i la sort mai no hi falta. Vivien pels fons dels estanyols, vora de les aigües plàcides i cristal·lines i pels cataus i balmes de la muntanya. Tenien llur estada en palaus immensos, dels quals part de nit vessaven clarors meravelloses que sobresortien de les aigües o dels caus on vivien i il·luminaven tota la rodalia com si talment hagués estat en ple migdia. Celebraven unes grans festes, harmonitzades per cantúries i pel so dels instruments molt melodiosos que deixava embaladit tothom qui els escoltava. Entremig dels cants se sentia el dring de les copes d'or, que empraven per beure uns vins i licors de boquet molt delicat, fets amb raïms de vinyes que elles conreaven en indrets secrets de la muntanya. Per tal que ningú no les anés a destorbar, durant llurs festes voltaven tots els encontorns de llurs palaus amb una malla de filferro tan tènue i subtil que era imperceptible a la vista. El qui caminava cap al lloc on elles vivien, atret pel so harmoniós de les cantúries, es trobava tot d'una deturat per una paret invisible de malla que li barrava el pas. La reina de les dones d'aigua de Lanós, una de les reines més importants i poderoses de totes les gojes. Manyaga i tranquil·la, obeïda per totes i jau al fons de l'estany. És la més gentil de totes elles i hom la creu dotada de la facultat de volar per ella mateixa. La fantasia popular la imagina surant pels alts aires mentre cavalca un ésser imprecís tan graciós com ella i que a voltes tira una carrossa d'or massís curulla de perles i d'altres mil miroies de les que embelleixen els fons dels llacs de maravella. La reina de Lanós surt cada dia a passejar per tots els seus dominis, que comprenen els estanys alterosos del Cadí i del Canigó, i dels de Sant Maurici arriba fins a les Estunes de Banyoles, poblades per altres estols de gojes que també li reten vassallatge. La família posseïdora de les tovalles hagué la major riquesa i prosperitat. L'avi del nin es posà tan bo, que en lloc de Gamat l'anomenaren el Toixó, i les collites li anaren molt bé mentre anaven malament les dels veïns, car les encantades els enviaven tota mena de dissorts en trobar-se a faltar les tovalles. Al terme municipal d'Arbúcies hi ha una cascada que s'anomena el Salt de la dona d'aigua. Es conta que l'hereu de Can Blanch mentre dormia a l'ombra d'una alzina va sentir una dolça veu que deia suaument [...]. L'home es dirigí al gorg d'on havia sentit la cançó i s'enamorà d'una dona d'aigua. Al cap d'unes quantes jornades de súpliques i de declaracions amoroses, la dona d'aigua i el vailet es van casar, però com en d'altres històries, l'home mencionà la naturalesa aquàtica de la dona en un atac d'ira i ella es llançà al Gorg Negre. L'home i el mas es varen arruïnar, però els fills trobaven cada matí unes perles a la seva habitació, que eren les llàgrimes de la seva mare, gràcies a aquests petits minerals els nens van tirar la casa pairal endavant i la fortuna mai no hi va faltar.  Des d'aleshores es creu que el salt d'aigua és la cabellera de la noia, en certes nits se sent cantar i es pot veure la seva figura. Si anem a Arbúcies veurem en la ciutat un estany que porta per nom "l'Estany de la dona d'aigua" i una pedra que fa referència a aquesta llegenda. I un cop dit, no hi hagué marxa enrere. Ella desaparegué, de cop i volta, en forma de fum com per art de màgia. Però cada matí pentinava la seva filla. Un bon dia el pare ho va descobrir i digué a la seva filla que amb una agulla cosís el vestit de la seva mare ja que d'aquesta manera ell la podria veure una vegada més i li suplicaria que tornés. Però el pla no sortí tal i com ell volia ja que la dona d'aigua en veure-ho s'endugué la seva filla al gorg. Una altra variant d'aquesta mateixa història ens explica com l'aloja, en descobrir el pla maquinat entre pare i filla, clavà una bufetada a la nena i no tornà a aparèixer mai més. Víctor Català, a la novel·la Solitud va narrar la rondalla de Floridalba, una llufa o encantada, era la més xica de totes i es va proposar de fer perdre la santedat a un ermità. Es transformà en ocell d'or li va fer interrompre la oració i després el féu tornar boig apareixent-se-li tota nua. Ella li va oferir tota mena de temptacions… però ell resistí. Malgrat tot, ell se n'enamorà i cridava desesperat el seu nom per tota la muntanya. Les altres encantades el repetien mofant-se del pobre ermità i així sorgí l'eco. Encara avui podem sentir la veu de l'home que busca Floridalba.
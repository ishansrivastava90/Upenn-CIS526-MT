Některé tradicionalistické skupiny vzešlé původně z FSSPX již v plném společenství jsou. Jedná se např. o brazilské kněžské společenství svatého Jana Maria Viannney, které založil sám Jan Pavel II. pro tradicionalistické duchovní a laiky v diecézi města Campos dos Goytacazes, kde již od druhého vatikánského koncilu duchovní odmítali sloužit mši podle nového misálu. Kromě tradicionalistů, kteří jsou vázáni k některému z kněžských společenství existují v církvi pochopitelně i laické osoby, které se považují za tradicionalisty a takto napojeni nejsou. Např. účast římského katolíka na mších FSSPX je možná, neboť kněží FSSPX jsou vysvěceni platně a svátosti jimi vysluhované jsou tak také platné, ač nepovolené. Mezi jednotlivými tradicionalistickými skupinami existují taktéž spory. Např. FSSPX odsuzuje FSSP a odmítá účast na jejich mších. Na laické úrovni však tato pnutí nejsou tak výrazná, a tak se laici účastní tridentských mší bez ohledu na to, jakým knězem jsou slouženy. Rozdělení mezi sedisvakantisty a ostatními tradicionalisty je obecně více zřetelné. Tyto postoje současného papeže se blíží umírněnějším formám tradicionalismu, který reprezentuje např. Kněžské bratrstvo svatého Petra. Naopak z přísnějších kruhů se ozývají názory, že dokumenty II. vatikánského koncilu je potřeba úplně přehodnotit a napravit, nikoliv pouze nějakým způsobem vykládat. Zvláštní kapitolou jsou sedisvakantisté, kteří koncil samotný považují za neplatný a heretický, stejně jako papeže. Co se kritiky týče, někteří tradicionalisté považují novější liturgickou formu za zaměřenou více na slavení samotné než na Boha, označují ji za méně krásnou a méně duchovně povznášející. Taktéž kritizují opomíjení biblických čtení, kde se vyskytují slova o pekle, vině a zázracích. Důsledné kritice podrobila nový mešní řád již před jeho vydáním skupina teologů vedená Lefebvrem. Práci této skupiny pak papeži Pavlu VI. předložili kardinálové tridentského koncilu. V souvislosti se slavením liturgie podle předkoncilního způsoby se tradicionalisté řídí liturgickým kalendářem, jaký byl před reformou v roce 1969. Mají tedy stále např. dobu předpostní a mnoho svátků svatých se slaví v jiný den a slavnosti jsou jiných stupňů. Dvě největší tradicionalistické skupiny FSSPX a FSSP působí ve 31 respektive 14 státech. Největší podíl jejich členů se nachází ve Francii. Převážně laické sdružení Opus Dei, považované taktéž za tradicionalistické, má 87 000 členů, což je zhruba desetina až dvacetina toho, kolik členů mají jiná velká netradicionalistická uskupení uvnitř katolické církve. Pravděpodobně více než tradicionalistů je taktéž katolíků východních ritů – 16 milionů. Ti mají svoje vlastní liturgické rity lišící se od západního.
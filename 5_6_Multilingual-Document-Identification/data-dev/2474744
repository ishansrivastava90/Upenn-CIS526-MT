Szülei dr. Kovács Károly és dr. Kovácsné Benkei Mária. Mindketten közgazdászok. A szülők is sportszeretők voltak, hisz édesanyja kosárlabdázott, édesapja pedig teniszezett. Bátyja,  Balázs is úszott, de ő hamar abbahagyta. Pályája indulásakor édesanyja nagyon sokat segített neki. Ő vitte Ágit az uszodába, ő nyilatkozott helyette, menedzselte ügyeit, tárgyalt a szponzorokkal, kísérte a versenyekre. Két és fél éves korában kezdett úszni, a Sportuszodában. Edzője, Szűcs Bea ajánlotta, hogy Ágnes fejlődését máshol jobban tudnák biztosítani. 9 évesen került át a Kőér utcai uszodába. Későn jöttek számára a komolyabb eredmények. Bár a Spartacusban a folyamatos fejlődéshez minden rendelkezésre állt, mégsem tudott versenyeken jelentősebb eredményeket elérni. 13 éves korában el akarták tanácsolni a versenyzéstől. Valószínűleg ez volt az a momentum, amitől még erősebben kezdett edzeni, és innentől jöttek is az eredmények.  13 éves korában országos bajnokságon 3. lett. Azóta számtalan hazai és nemzetközi sikert ért el. 1997 és 2000 között volt pályája csúcsán. Ekkor női mellúszásban kevesen tudtak vele versenyre kelni. Miután 2000-ben megnyerte a 200 méter női mellúszás aranyérmét, kissé leeresztett. Edzője Kiss László visszavonult, az új edző Turi György lett. Ő elment Amerikába tanulni, az ottani egyetemen továbbra is folyamatosan edzett a tanulás mellett, a magyar és a fontosabb nemzetközi versenyeken megjelent. Az Egyesült Államokban több helyi, egyetemi versenyen is részt vett, amik közül többet meg is nyert. Ugyan időeredményei nem voltak rosszak, de felnőtt egy újabb úszó korosztály, akik versenyképesebbek voltak. Ezért újabb számban erősített, a vegyes úszásban. 2005 elejétől a Spartacus teljes úszószakosztálya kivált, és a versenyzők is a Kőbánya SC versenyzői lettek. Így Kovács Ágnes is átigazolt. 2005-től ismét Magyarországon edz. A kezdeti felkészülést egy autóbaleset és egy ismeretlen betegség is hátráltatja. Az autóbalesetből lassan épült fel, így orvosai tanácsára inkább kihagyta a világbajnokságot. Ismeretlen betegségéből pedig természetgyógyászok segítségével épül fel. A kitartó edzés munkának köszönhetően időeredményei folyamatosan javulnak, kezdi hozni régi formáját. A 2006-os úszó EB-n a magyar csapat legjobb női tagja volt. Bár úgy indult neki, hogy szeretne egy érmet haza vinni, végül három számban lett harmadik. Az EB előtt felmerült annak lehetősége, hogy visszavonul, végül mégis úgy döntött, hogy folytatja az versenyszerű úszást. Elmondta, hogy kikérte néhány idősebb versenyző tanácsát is. 2007-ben, megszegve a WADA és a magyar doppingellenes szabályokat, egy doppingellenőrzés alkalmával megtagadta a mintaadást, így doppingvétséget követett el, melyet szankcionáltak is. Az eset rendkívül nagy közfelháborodást, és médiavisszhangot váltott ki, mely nagy része a doppingellenőrzés ellen irányult. A Budapesti EB után néhány nappal jelentette be, hogy nem vonul vissza. Két célt tűzött ki magának, 2007-ben a debreceni rövid távú EB-n és a 2008-as pekingi olimpián szeretne jól szerepelni. Néhány kisebb versenyt kihagy, hogy erre a két eseményre tudjon koncentrálni. Számtalan újság címlapján szerepelt. Bár korábban nyilatkozta, hogy férfimagazinokban nem szeretne megjelenni, mégis megjelent egy-egy bikinis sorozata az FHM és CKM Magazinokban. Többször nyilatkozta, hogy pályafutása végén szeretne a médiában elhelyezkedni. 2006 novemberétől a Magyar Televízióban olimpiai magazinműsort vezet, valamint az RTL Klub „Szombat Esti Láz” című táncműsorában is szerepelt. Kőbányán a Janikovszky Éva Általános Iskola tanuszodájában úszóiskolát nyitott. 2008. január 9-én bejelentette, hogy visszavonul, így nem indul a pekingi olimpián. 2010. július végén az UNICEF magyarországi sportnagykövetévé nevezte ki őt 3 évre az UNICEF Magyar Bizottsága. 51-szeres magyar bajnok
Bisericii "Sfinţii Părinţi" din satul sucevean Boroaia i s-a pus temelia în anul 1924. I s-a realizat o fundaţie de patru metri adâncime, însă lucrările au stagnat timp de 22 ani, datorită folosirii materialelor de construcţii în alte scopuri şi de către alte persoane. În anul 1946, arhiepiscopul şi mitropolitul Moldovei, Irineu Mihălcescu, l-a transferat în interes de serviciu pe preotul Ioan Argatu, de la Parohia Oniceni la Parohia Boroaia, pentru a ridica biserica din acel sat, a cărei construcţie stagnase de 22 ani. El a cumpărat un grajd de piatră, având intenţia să construiască o biserică având peste 300 m³. Părintele Argatu a adus la Boroaia biserica monument istoric de la Râşca şi a procurat, de asemenea, piatra pentru zidărie şi alte materiale. Dar lucrările vor intra într-o nouă perioadă de stagnare de 17 ani. Devenit incomod pentru regim pentru că dorea să ridice o biserică, în iulie 1948, autorităţile au emis un mandat de arestare pentru preotul Ioan Argatu „pentru instigare contra ordinii publice”. Părintele Argatu a fugit şi timp de 17 ani a trăit ascuns în beciuri şi prin poduri, până ce, la data de 13 februarie 1965, a fost descoperit de către organele de miliţie. Dar cum între timp, cu un an în urmă, acesta fusese amnistiat prin decretul de graţiere colectivă, i s-a dat din nou Parohia Boroaia, trebuind să ia viaţa de la capăt, pe care a reînceput-o cu construcţia bisericii din Boroaia. Cu binecuvântarea mitropolitului Iustin Moisescu, părintele Ioan Argatu a pus prima cărămidă a bisericii la 22 iunie 1969, zidirea sfântului lăcaş durând până la 2 mai 1970. A urmat apoi tencuiala, pictura, clopotniţa şi casa de prăznuire, lucrarea fiind terminată de către fiul său, preotul Alexandru Argatu, deoarece părintele Ioan se călugărise cu numele de Ilarion. Casier principal şi supraveghetoare permanentă a lucrării a fost presbitera Georgeta, până la trecerea sa la cele veşnice în anul 1972. Proiectul a fost executat de către Gheorghe Papaghiuc, iar pictura a fost realizată de către Adrian Köber din Târgu Jiu. În momentul când s-a pictat Judecata de Apoi cu personaje şi personificări, acest fapt a deranjat-o pe soţia lui Miu Dobrescu, prim-secretarul PCR al judeţului Suceava. Drept urmare, peste scena executată a fost pictat un iad modern fără diavoli, care, după revoluţie fiind spălat, a scos la iveală fresca iniţială. Arhitectura interioară a turnului bisericii a primit Premiul I pe ţară al Uniunii Arhitecţilor din România în anul 1972. Catapeteasma a fost proiectată în anul 1972 de către Petru Căpraru, profesor de desen la Şcoala Generală din Boroaia, acest lucru fiind făcut pe ascuns din cauza prigoanei comuniste, motiv pentru care Fabrica de Marmură din Simeria nu a vrut să ia comanda. Apoi, cu ocazia schimbării directorului, dl. Gheorghe Boşorogan a luat proiectul, motivând că prin aceasta va fi cunoscută întreprinderea ca executant al lucrărilor de artă. Catapeteasma, în greutate de 24 de tone, a fost definitivată în timp de 2 ani de către Desideriu Papp şi Nicolae Vamvacas. Biserica din Boroaia a fost sfinţită la 21 mai 1977 de către episcopul-vicar, Adrian Botoşăneanul, cu hramul Sfânta Ana şi Sfânta Maria. Arhimandritul Ilarion Argatu a trecut la cele veşnice la data de 11 mai 1999, la vârsta de 86 ani. A cerut să fie înmormântat în comuna Boroaia, acolo unde a ridicat, cu eforturi inimaginabile, o frumoasa biserică şi unde a slujit mulţi ani ca preot. A fost înmormântat într-o criptă săpată în pronaosul bisericii, alături de soţia sa. În mai 2006, după împlinirea şapte ani de la moartea sa, trupul arhimandritului Ilarion Argatu, unul dintre cei mai mari duhovnici ai României, a fost dezgropat după datină şi s-a descoperit că este aproape intact, deşi sicriul a putrezit în totalitate. Deşi se dorea ca osemintele să rămână în biserică timp de 40 de zile şi apoi să fie îngropate în curtea lăcaşului, credincioşii au construit un baldachin şi l-au aşezat în pronaosul bisericii, aproape de criptă, racla fiind lăsat desfăcută şi acoperită doar cu sticlă. Pentru a da o posibilitate în plus creştinilor de a participa la slujbă, dar şi pentru a proteja biserica mare, a fost ridicată biserica paraclis, care este încălzită cu 3 sobe şi este folosită la toate slujbele religioase. În anul 1997 a fost finalizat şi sfinţit Paraclisul "Sf. Arhangheli" şi "Sf. Gheorghe" din incinta complexului bisericesc din Boroaia. Boroaia
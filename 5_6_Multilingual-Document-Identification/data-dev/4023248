Kahless életútját több klingon népdal is megőrizte, cselekedeteire azonban ezek nagyrészt csak utalnak, illetve sejtetik azokat. Kahless már egészen kis korától fogva nagyon erőteljes jellem volt, mindig a saját és családja becsületét tartotta a legfontosabbnak, és mindenkivel eképpen viselkedett. Idősebb korában összeveszett bátyjával apjuk halála miatt, illetve annak hagyatékán, ezért arra kényszerült, hogy elhagyja faluját. Utazása során Kahless megtapasztalta, hogy milyen körülmények között is élnek a klingonok. Nyomor, éhinség, korrupció, árulás és gyávaság. Kahless-t mélyen megrendítette népének helyzete, és tudta, hogy ezért csakis a zsarnok Molor a felelős. Elhatározta, hogy véget vet zsarnoki uralmának, és kivezeti a klingonokat a becstelenségből, a dicsőség és a becsület útjára, ezért olyanokat kezdett keresni akik hajlandóak ebben támogatni. Kahless jelentős támogatottságra tett szert, oly nagyra, hogy az már érezhetően veszélyeztette Molor hatalmát. Ezért Molor elhatározta, hogy végez Kahless-el, de az megelőzte, és megtámadta Molor fővárosát. A 12 napon és 12 éjjelen át tartó csatában végül Kahless erői diadalmaskodtak, és bevették a várost, ám Molor elmenekült. Kahless a csata után felment a kriS'Tat vulkánhoz, belemerítette a lávába egy levágott hajfürtjét, majd az égő hajat a közeli tóban lehűtve és megformázva elkészítette az első bath'let-et, a Becsület Kardját. Kahless az első bath'let elkészítése után Molor után indult, aki újabb hadsereget szervezett. Quv'Qul mezején vívták a döntő ütközetet, ahol Kahless párbajban a bath'let-tel megölte Molor-t, véget vetve ezzel a csatának. A harc végeztével Kahless kijelentette, hogy azon a napon egy új Birodalom született, melyben a harcosi erények a legfőbb értékek. Így alapította meg Kahless a Klingon Birodalmat, melynek ő lett az első császára. Eszméi, melyekben gyermekkora óta hitt, gyorsan elterjedtek a bolygón, és nemsokkal a birodalom alapítása után a klingon társadalom is azzá alakult amit ma is ismerünk. Azonban eszméi nem érhettek el mindenkihez, és ez lett Kahless végzete, mert egyik legközelebbi harcostársa féltékeny lett népszerűségére, és ezért megölte. Mielőtt Kahless meghalt, még megígérte, hogy egy nap majd visszatér, és addig a Sto'Vo'Kor-ban vár a dicsőséges halált halt harcosokra. Más legendák szerint egyszerűen "odébb állt", amikor látta, hogy véghez vitte amit akart. Kahless mind kortársaihoz, mind a későbbi korok klingonjaihoz képest, rendkívül művelt volt, jártas volt több tudományban, ismerte népe művészeteit, és mesterségeit. Gyermekkora óta gyakorolta a fegyverforgatást, idősebb korában ebben Ogath, Koloth és Tokaar is a segítségére voltak. Szilárdan hitt elveiben, melyeket vándorlása alatt sikerült olyan szintre kifejlesztenie, hogy azok egy társadalom és kultúra alapjául szolgálhattak. Kahless ezen "tanításai" a klingonok legszentebb eszméi, ezek a klingon "lét" alapjai. Számtalan harcban vett részt, hol párbajokban, hol véres csatákban bizonyította kiválóságát, és mindig győzedelmeskedett. Mivel ezt annak tudta be, hogy mindig becsületesen küzdött, ezért másfél évezrede a felnövő harcosnemzedékek, és így minden klingon példaképe. Elmondható tehát, hogy azok a szokások, elvek, és törvények, melyek meghatározzák egy mai klingon minden mozdulatát, gondolkodását, szavait, azok mind Kahless-től származnak, az ő "álmán" alapszanak. Kiemelkedő jelentősége miatt kapta halála után a "Felejthetetlen" jelzőt, mivel ameddig éltek olyanok akik személyesen ismerték, mindig csak így, ezzel az egy szóval jellemezték őt.
Sfântul Atanasie cel Mare s-a născut  în anul 295, la Alexandria, Egipt, din părinţi cu o stare socială bună, dar despre care nu se ştie dacă erau creştini sau păgâni. A urmat şcolile bisericeşti din Alexandria, unde a primit o educaţie creştină, dar a frecventat şi şcolile  greceşti de filozofie, dobândind o educaţie clasică. La vârsta de 17 ani, în anul 312, este făcut citeţ, iar în anul 319 diacon. La scurt timp după aceasta este învestit în funcţia de secretar al patriarhului Alexandru, pe care îl însoţeşte la Primul conciliu de la Niceea din 325.''' Patriarhul de atunci, Papa Alexandru, a prezis că Atanasie va deţine la un moment dat o funcţie înaltă. Până la 20 de ani, Atanasie a scris un tratat intitulat "Despre întrupare", susţinând şi explicând că Isus Cristos s-a născut Dumnezeu şi Om. În jurul anului 319, când Atanasie a fost diacon, un preot pe nume Arie de Alexandria,un preot ieşit chiar din sânul Bisericii din Alexandria, a început să inveţe că a fost un timp înainte ca Dumnezeu Tatăl să-l creeze pe Fiul în care Fiul nu a existat. Atanasie a răspuns că această creare a  Fiului din Tatăl, sau crearea Logosului, a fost o relaţie eternă între ei, nu un eveniment ce a avut loc în timp. Aşa a început lupta creştinismului impotriva ereziei ariene. Atanasie a luptat toată viaţa lui împotriva arianismului. Ca diacon, l-a însoţit pe Alexandru al Alexandriei la primul Sinod din Niceea, în anul 325, unde s-a formulat simbolul credinţei din Niceea şi a fost condamnat Arie şi adepţii lui. Biserica coptă are o tradiţie potrivit căreia Atanasie a fost principalul autor al simbolului de credinţă de la Niceea şi de aceea a fost numit apărătorul credinţei. Pe data de 9 mai 328, la vârsta de 33 de ani, i-a urmat lui Alexandru ca episcop de Alexandria, devenind cel de-al 20-lea Patriarh al Bisericii din Alexandria, poziţie pe care a avut-o timp de 45 de ani, din care 16 i-a petrecut în exil. În urma ridicărilor şi căderilor influenţei arianismului, Atanasie a fost alungat din Alexandria cel puţin de cinci ori, fiind readus în scaunul episcopal mai târziu. Din această cauză a fost numit Athanasius contra mundum sau "Atanasie împotriva lumii". Sfântul Atanasie a fost înmormântat în Alexandria, dar trupul său a fost mai târziu transferat în Italia. Papa Shenouda III a readus sfintele sale moaşte în Egipt pe data de 15 mai 1973,[1] după vizita de la Vatican şi întâlnirea cu Papa Paul al VI-lea. Astazi ele sunt păstrate în noua catedrala coptă Sfântul Marcu din Deir El-Anba Rowais, Abbassiya din Cairo, Egipt.
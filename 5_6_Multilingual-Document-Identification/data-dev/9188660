Република Сомалиленд е де факто независима държава, намираща се в Източна Африка, в рамките на международно признатите граници на Сомалия. На 18 май 1991 г. Сомалиленд обявява своята независимост от Сомалия, но и досега страната официално не е призната от никого. Сомалиленд е разположена в северната част на Африканския рог и лежи между 08°00' - 11°30' северна ширина и между 42°30' - 49°00' източна дължина. Граничи с Република Джибути на запад, с Федерална Република Етиопия на юг, с автономният регион Пунтленд на изток и със Сомалия на югоизток. Със своите 137 600 кв. км Сомалиленд е малко по-голяма от Англия. Климатът е предимно сух, но някои региони от страната са сравнително влажни. Северната част на страната е много хълмиста като на някои места се издига между 900 и 2 100 метра надморска височина. Регионите Авдал, Саахил и Маруди Йих са с предимно хълмист терен и плодородни почви, докато Тогдхир е полупустиня. Регионът Авдал е известен с красивите си скалисти брегове и острови, коралови рифове и мангрови дървета. Скорошно проучване в Сомалиленд показва, че страната има големи петролни и газови резерви в континенталния шелф и океана. Значението на Сомалиленд нараства като главна отправна точка за износ към Етиопия. В Зейла се намират останки от Османското, Египетското и Йеменското владичество. Атракция за туристите са също и номадите, които най-често живеят в провинцията.
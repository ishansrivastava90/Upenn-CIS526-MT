A tervezőmunka 1955. augusztus 15-én kezdődött, és már 1957 augusztusára készen volt az első, gyári típusjelzéssel 105-ös gyártmánynak nevezett prototípus sárkányszerkezete. 1958 nyarára beszerelték a hajtóműveket és a prototípussal elkezdődtek a földi statikai kísérletek. A gép első repülésére 1958. június 21-én került sor. A 105-ös első prototípus építésével párhuzamosan, már 1957-ben elkezdték egy jelentősen módosított másik prototípus, a 105A építését. Ennél nagyobb aerodinamikai változtatásokat hajtottak végre, mindenekelőtt az aerodinamikai területszabályt alkalmazva a szuperszonikus sebességhez kedvezőbb, karcsúbb törzset kapott a szárnyak környékén. A 105A jelű prototípus 1959. szeptember 7-én repült először, és ez kapta később a Tu–22 típusjelzést. A sorozatgyártású változat a Tu–22B típusjelet kapta. A kazányi 22. sz. repülőgépgyár által készített első sorozatgyártású példány 1960. szeptember 22-én emelkedett a levegőbe. A következő évben, július 9-én a nyilvánosság előtt is bemutatták a tusinói légiparádé keretében. Sorozatgyártása 1969 decemberéig folyt, ez idő alatt összes típusváltozatát beleszámítva 311 db Tu–22 repülőgép készült. A sorozatgyártás során folyamatosan korszerűsítették, ennek során mind nagyobb tolóerejű hajtóműveket és modernebb elektronikai berendezéseket kapott. Később fokozatosan felváltotta a nagyobb teljesítményű Ukrajnához került. Ezt követően a még üzemképes példányokat selejtezték. Az Irakba exportált változatok az öbölháborúk során megsemmisültek, a Líbiának szállított gépek alkatrészhiány miatt váltak üzemképtelenné. Önvédelmi fegyverzetként a farokrészbe, a két hajtómű közé forgatható toronyban helyeztek el – típusváltozattól függően – egy vagy két db AM–23 23 mm-es gépágyút, amelyet a pilóta mögött helyet foglaló fegyveroperátor kezelt távirányítással. A fegyveroperátor munkáját a vizuális észlelés  hiányának kompenzálására az önvédelmi gépágyú fölé beépített PRSZ–3 Argon tűzvezető radar segítette. Az AM–23 gépágyú lőszerjavadalmazása 250 db volt. A felderítő változatok a bombatér helyére beépített fényképezőgépeket hordoztak. A Tu–22-t a Szovjetunió válságövezetekbe is exportálta, így azon kevés szovjet bombázók egyike, amelynek komoly harci alkalmazására is sor került. Líbiába az 1970-es években szállított a Szovjetunió Tu–22 bombázókat. Ezeket a gépeket Líbia bevetette 1979-ben a Tanzánia elleni támadás során, majd az 1980-as években több alkalommal bombáztak csádi és szudáni célpontokat. Az Iraknak szállított Tu–22 bombázókat az 1980-1988 között Irak-iráni háború során rendszeresen bevetették. Irak a háború során 12 db Tu–22 gépéből hetet veszített el. Közülük egyet Teherán fölött légvédelmi rakétával lőttek le, egyet iráni F–14 Tomcat lőtt le, a többit a repülőterek elleni iráni légitámadások során semmisítették meg. Tervezték a gépek egyiptomi exportját, de erre az egyiptomi–szovjet kapcsolatok megromlása miatt végül nem került sor. A Szovjetunió éles harci helyzetben csak 1988-ban alkalmazta a Tu–22-t. Az afganisztáni háború során a Tu–22M gépeket kísérő Tu–22PD radar-zavaró repülőgépeket vetettek be az afgán-pakisztáni határ közelében fekvő célok támadásakor, a pakisztáni légvédelem semlegesítésére. A típusjelzésekben a D betű mindegyik alváltozatnál a növelt hatótávolságra utal. A Tu–22M stratégiai bombázó a típusjelzés alapján a Tu–22 egyik típusváltozatának tűnik, valójában azonban egy teljesen új típusról van szó. A Tu–22 típusjelzés alkalmazásával a Szovjetunió a SALT-tárgyalások során a típust a Tu–22M-nél jóval kisebb teljesítményű repülőgépként próbálta meg feltüntetni. Ezzel el akarta kerülni azt, hogy a Tu–22M-t a stratégiai bombázók közé sorolják.
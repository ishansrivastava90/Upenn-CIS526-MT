Ţara se învecinează cu Croaţia la vest cu Serbia la est şi Muntenegru la sud-sud-est. Are ieşire la mare sub forma unei mici fâşii de pământ de circa 20 km la Marea Adriatică, în jurul oraşului Neum. Interiorul ţării este predominant muntos cu diferite râuri, cele mai multe nenavigabile. Capitala este la Sarajevo, care este de asemenea şi cel mai mare oraş. Bosnia şi Herzegovina a fost una din cele 7 republici ale Iugoslaviei. Şi-a câştigat independenţa în cursul războaielor din anii 1990 şi, în conformitate cu Acordul Dayton, este administrată de un reprezentant numit de Consiliul de Securitate al ONU. Este descentralizată şi împărţită din punct de vedere administrativ în două entităţi, Federaţia Bosniei şi Herţegovinei şi Republika Srpska. Bosnia este principala regiune geografică a statului modern, şi formează coloana sa vertebrală istorică. Herţegovina este cel mai important dintre celelalte teritorii unite politic cu Bosnia, şi a fost inclusă în numele oficial al ţării începând cu mijlocul secolului al 19-lea. Teritoriul actual al Bosniei-Herţegovina a fost locuit în antichitate de triburi ilire. În perioada Imperiului Roman, procesul de cucerire a acestor teritorii, început în perioada Republicii este finalizat şi teritoriul este inclus în provinciile romane Iliricum şi Dalmaţia. După divizarea Imperiului roman între Est şi Vest, linia de demarcaţie între cele două componente trecea pe teritoriul actual al Bosniei-Herţegovina. Stabilirea slavilor pe teritoriul de azi al Bosniei-Herţegovina are loc în secolele VI-VII. Începând din secolul X pe teritoriul de azi al Bosniei Herţegovina devine obiect de dispută între statele feudale ale sârbilor, croaţilor şi, după 1102 şi Regatul Ungariei. Statul feudal bosniac se formează în secolul XII şi atinge apogeul în a doua jumătate a secolului XIV, sub regele Tvrtko. După moartea acestuia, în 1391, statul bosniac intră în criză, fiind cucerit în secolul XV de către imperiul otoman. Procesul de cucerire este finalizat în anul 1481. Stăpânirea otomană a durat până în anul 1878. Semnificativ este faptul că, în această perioadă, mare parte din populaţia slavă din Bosnia-Herţegovina se converteşte la religia islamică. Cu toate acestea pe teritoriul provinciei Bosnia, au rămas populaţii semnificative creştine, ortodoxe şi catolice. Între 1878-1918, Bosnia-Herţegovina intră în componenţa Imperiului austro-ungar, ca o provincie administrată împreună de către cele două componente ale Monarhiei. Destrămarea Iugoslaviei a determinat izbucnirea unui război sângeros în Bosnia-Herţegovina, între 1992 - 1995. Conflictul a fost finalizat în anul 1995, ca urmare a intervenţiei comunităţii internaţionale prin Acordul de la Dayton. În prezent, Bosnia-Herţegovina a angajat un proces de negocieri cu uniunea Europeană vizând, pe termen lung integrarea sa în cadrul Uniunii. Disitrictul federal Brčko a fost creat printr-o decizie arbitrală şi reprezintă un teritoriu aflat sub autoritatea guvernului central. Ultimul recensământ din Bosnia-Herţegovina a avut loc în anul 1991 înainte de izbucnirea răazboiului. Conform datelor acelui recensământ, Bosnia-Herţegovina avea o populaţie de 4.354.911 locuitori, din care 43,7% erau bosniaci, 31,3% sârbi, 18,7% croaţi şi 5,5% iugoslavi.
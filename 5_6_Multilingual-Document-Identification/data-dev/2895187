1909-1910 წლებში ჩაება ქართულ საზოგადოებრივ და ეროვნულ საქმიანობაში, დაიწყო სამწერლო-პუბლიცისტური მოღვაწეობა. დრუჟინის მთავარი დანიშნულება იყო, რუსის ჯარებისაგან დაეცვა ოსმალეთის ფრონტზე და მის მიმდებარე ტერიტორიაზე მცხოვრები ქართველი მუსულმანები და მათი სოფლები, რაც ქართულმა რაზმებმა ბრწყინვალედ შეასრულეს. 1917 წელს დავით ვაჩნაძე თავის მომხრეებთან ერთად აარსებს საქართველოს ეროვნულ-დემოკრატიულ პარტიას და ხდება მისი ცენტრალური კომიტეტის წევრი. აღსანიშნავია, მისი მონაწილეობა რუსეთის იმპერიის მიერ გაუქმებული საქართველოს ეკლესიის ავტოკეფალიის აღდგენისათვის ბრძოლაში, რომელიც წარმატებით დაგვირგვინდა 1917 წლის 12 მარტს. 1918 წლის ივნისში დავით ვაჩნაძე საქართველოს მთავრობის წარდგენით ინიშნება საქართველოს რესპუბლიკის რწმუნებულად "გერმანიის საიმპერატორო სამხედრო-დიპლომატიურ მისიასთან" გენერალ ფონ კრესენშტაინის მეთაურობით. დავით ვაჩნაძე ქართულ და გერმანულ შტაბებთან ერთად აქტიურ მონაწილეობას იღებს საქართველოს ჯარის ორგანიზაციის პროექტის შედგენაში. იმავე წლის ოქტომბერში სამშობლოს წინაშე გაწეული სამსახურისათვის და დამსახურებისათვის პოლკოვნიკი დავით ვაჩნაძე დაჯილდოვდა "თამარ მეფის ორდენით". 1918 წლის ნოემბერში პირველ მსოფლიო ომში დამარცხებული გერმანია იძულებულია, საქართველოდან გაიწვიოს თავისი შეიარაღებული ძალები და სამხედრო დიპლომატიური მისია გენერალ კრესენშტაინის მეთაურობით. კავკასიაში მის ადგილს ინგლისის ჯარი იკავებს, რომელიც უკვე საქართველოს ტერიტორიაზე გამოჩნდა.
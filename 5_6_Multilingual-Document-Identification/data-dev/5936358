சமகால பஞ்சாப் மற்றும் டெல்லியை மையமாகக் கொண்டு, குடும்ப உறவுகள் ஆணாதிக்க மரபுகளால் ஆதிக்கம் செய்யப்படுவதாக இருக்கிற, திருமணங்கள் அதிகாரம் மற்றும் "அந்தஸ்து"க்கான விளையாட்டாக குறைந்து போயிருக்கும் நிலையை அடிப்படையாகக் கொண்டு படம் அமைக்கப்பட்டிருக்கிறது. தனது மகன் எவ்வளவு கெட்டுப் போய் விட்டான் என்று வருந்தி தந்தை தேவை மேல் படிப்பிற்காக லண்டன் அனுப்புகிறார். ஆனால் இடத்தால் பிரிக்கப்படும் போது, பரோ மற்றும் தேவ் இடையிலான இளம் காதல் வளரவே செய்கிறது. பரோவை சந்திக்க சண்டிகார் வந்து சேருகிறான் தேவ். காதலிக்க அவர்கள் செய்யும் முயற்சிகள் சில இருண்ட விசித்திரமான தருணங்களை சந்திக்கின்றன. இந்த ஜோடியின் வாழ்நாள் முழுவதும் அழிக்க முடியாத சந்தேகத்தின் விதைகள் இங்கு தான் விழுகின்றன. பரோ குறித்த வதந்திகளை தேவ் கேட்கும்போது, அதனை அப்படியே நம்பி பரோவை அவமதித்து ஒதுக்குகிறான். பரஸ்பர சந்தேகமும், ஒரு பெண் பாலியல்ரீதியாக எப்படி நடந்து கொள்ள வேண்டும் என்பது குறித்த அடிப்படையாக ஒரு ஆணாதிக்க சிந்தனைப் பார்வையும் அவர்கள் இருவரையும் பிரிக்கிறது. தேவ் தன்னை அவமதித்தது குறித்து அறியும் பரோ தானும் தேவை ஒதுக்குவதோடு, தனது பெற்றோர் தேர்வு செய்யும் எந்த மணமகனையும் திருமணம் செய்யவும் சம்மதிக்கிறாள். பரோவின் திருமண நாளன்று, இந்த வதந்திகள் எல்லாம் பொய் என்பதை தேவ் உணர்கிறான். ஆனால் அவனது தன்முனைப்பு தனது தவறை ஒத்துக் கொள்ள விடாமல் செய்து விடுகிறது, அவள் இன்னொருவனை திருமணம் செய்வதை அவன் தடுக்கவில்லை. இங்கு தான் சாந்தா நுழைகிறார். இந்த பகுதியில் அதிர்ச்சி ஏற்படுத்திய டெல்லி பள்ளியின் செக்ஸ் எம்எம்எஸ் சம்பவம் குறிப்பிடப்படுகிறது. இந்த சம்பவத்தில் மகளின் மானம் பறிபோய் விட்டதாக மனம் வெதும்பி அவளது தந்தை தற்கொலை செய்து கொள்கிறார். அவளது குடும்பம் அவளை ஒதுக்கிவிடுகிறது. எவ்வாறு ஒரு மனவேதனையுற்ற அப்பாவி பள்ளிப் பெண் தன்னை ஒரு விபச்சாரியாக மாற்றிக் கொள்கிறாள் என்பதை படம் சித்தரிக்கிறது. சாந்தா தொழில்முறை விபச்சாரி அல்ல என்றாலும், அதிலிருந்து அதிகம் வித்தியாசமும் இல்லை. முஜ்ராக்களுக்கு பதிலாக, பிரபல அமெரிக்க பாலியல் திரைத்தொடர்களில் இருந்து காட்சிகளை அவள் செய்து காட்டுகிறாள். அவளை வித்தியாசப்படுத்திக் காட்டும் ஒரே விஷயம், அவள் தொழிலுக்காக தனது படிப்பை விடவில்லை என்பதோடு அந்த தொழிலை எப்போதும் விட்டு விடுவதற்கான வாய்ப்பையும் திறந்தே வைத்திருந்தாள். பரோவின் திருமணம் மனதை துன்புறுத்த, தேவ் மது மற்றும் போதை மருந்துகளின் துணையை நாடுகிறான். தனது தொலைந்து போன காதலை தேடுவதற்கும், தனது தந்தையிடம் இருந்து அகன்று செல்வதற்குமாய் சண்டிகாரில் இருந்து டெல்லி சென்று விடுகிறான். பல மாதங்களுக்குப் பின், நள்ளிரவில் பரோவின் கணவனுடன் தொலைபேசியில் பேசுகிறான் தேவ், இதற்குப் பின் பரோ அவனை வந்து பார்க்கிறாள். தலைவிதியை ஏற்றுக் கொள்ளும் அளவுக்கு பரோ பக்குவப்பட்டிருந்தாலும், அவளது இதயம் இன்னும் தனது குழந்தைப் பருவ காதலனுக்காகத் துடித்துக் கொண்டிருந்தது. அவளது காதல் எப்போதும் தீவிரமான அன்பாக உருமாறுகிறது. இன்னொரு பக்கத்தில், தேவுக்கு காதலை விடவும் மிக அதிகமானதொன்று தேவைப்படுகிறது - அவளது உடம்பிற்கான பிரத்யேக உரிமை - அங்கு தான் அவனுக்கு அதிர்ஷ்டமின்றி போய் விடுகிறது. பரோவைப் பிரிந்திருப்பதைக் காட்டிலும், பரோ இன்னொருவனுடன் உறவு கொள்வது குறித்த நினைப்பு தான் அவனது துன்புறுத்தும் வேதனைக்குக் காரணமாய் அமைகிறது. துன்பியலாக, அவனது வாழ்க்கை எப்போது பெண்களைச் சுற்றித் தான் இயங்கிக் கொண்டிருக்கிறது. ஒரு பெண்ணால் தன்னைத் தானே அழித்துக் கொள்ள தள்ளப்படுகிறான், மற்றொரு பெண்ணால் மீட்கப்படுகிறான். இறுதியில் தான் செய்த தவறை அவன் உணர்கிறான், உண்மையில் பரோவை அவன் எப்போதும் காதலித்திருந்திருக்கவில்லை. மீண்டும் சாந்தாவிடமே செல்லும் அவன் அதன் பின் அவளுடன் வாழ்கிறான்.
Dwight Yorke a fost descoperit în 1989, de catre managerul de atunci al lui Aston Villa, Graham Taylor, în timpul unui turneu în zona Caraibelor. Yorke a apărut într-o echipă cu care Villa a jucat un amical, Taylor a fost impresionat de el şi i-a oferit posibilitatea de a participa la un trial la Aston Villa. Aşa a obţinut un contract permanent şi şi-a făcut debutul în Premier League în 24 martie 1990, într-un meci cu Crystal Palace, încheiat 0-1. La Aston Villa, Yorke a jucat ca extremă dreapta până în sezonul 1995-1996, când s-a mutat în atac şi a devenit unul din cei mai buni atacanţi din Premier League. A fost o parte importantă a echipei care a ajuns în finala Cupei Ligii, în 1996, câştigată de Villa cu 3-0. Unul dintre goluri i-a aparţinut lui Yorke. În 30 septembrie 1996, a reuşit un hat-trick în înfrângerea cu Newcastle United, scor 3-4. Newcastle conducea cu 3-1 la pauză, iar Villa juca în 10 oameni după eliminarea lui Mark Draper în finalul primei reprize. Yorke a mai înscris două goluri, completându-şi astfel hat-trick-ul, un al patrulea gol fiindu-i anulat pe motiv de ofsaid. În urma mai multor evoluţii de acest fel, Yorke a atras atenţia lui Manchester United, în august 1998. El a jucat pentru Aston Villa în 231 de meciuri, a înscris de 97 de ori şi are onoarea de a fi ultimul jucător care a marcat în faţa peluzei Holt End, în victoria cu 2-1 din ultima etapă a sezonului 1993-1994, în data de 7 mai 1994. În primele trei sezoane la United, Yorke a fost unul dintre jucătorii cheie care au ajutat la câştigarea a trei campionate consecutive, inclusiv celebra Triplă şi a terminat sezonul 1998-1999 ca golgheter în Premier League. Yorke a jucat 95 de partide în Premier League la Manchester şi a marcat 47 de goluri. În toate competiţiile, Dwight Yorke a jucat 188 de meciuri pentru United şi a înscris 64 de goluri. Yorke şi-a început bine cariera la Birmingham City, înscriind chiar la debut şi câştigând astfel inima fanilor care erau sceptici în privinţa lui din cauza trecutului său la rivala Aston Villa. Cu toate acestea, a petrecut pe bancă mare parte din restul sezonului. Managerul Steve Bruce a renunţat apoi la el şi s-a transferat la echipa australiană Sydney FC. Yorke a fost foarte important pentru prima ligă din Australia, nu doar datorită calităţilor sale fotbalistice, ci şi pentru că garanta un plus de credibilitate pentru fotbalul din această ţară. Lui Yorke îi place şi cricket-ul, unul din cei mai buni prieteni îi este conaţionalul Brian Lara, care în acest moment e al doilea în topul marcatorilor într-un meci test de cricket. Fratele mai mare al lui Dwight, Clint Yorke, este un fost jucător de cricket, care a reprezentat Trinidad-Tobago. Pentru contribuţia adusă echipei naţionale la Campionatul Mondial din 2006, Yorke a fost numit Ambasador al Sportului pentru Trinidad-Tobago.
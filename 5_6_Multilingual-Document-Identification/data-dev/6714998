Conceptul, apărut după cel de-al doilea Război Mondial, odată cu creşterea economică şi cu exacerbarea rolului jucat de companiile mari în societate, trebuie delimitat de acela de acţiune responsabilă din punct de vedere social. Acest din urmă concept a apărut cu mult înaintea secolului XX şi se referă mai degrabă la un punct singular din strategia unei companii vizavi de părţile implicate, fără fi necesar vreun angajament faţă de acestea sau faţă de valorile sociale preexistente. Prin contrast, responsabilitatea socială a corporaţiilor reprezintă tocmai un angajament luat faţă de societate şi părţile implicate în ceea ce priveşte acţiunile din sfera activităţii economice. Conceptul este utilizat de etica în afaceri, ramură a eticii aplicate, cu mai multe sensuri, dintre care cele mai adesea întâlnite sunt sensul libertarian şi sensul comunitarian. Sensul libertarian, sau sensul restrâns al responsabilităţii sociale a corporaţiilor, se suprapune viziunii exprimate de Milton Friedman şi se referă la limitarea conceptului mai sus amintit la activităţile care îi sporesc profitul în limitele legii, prin folosirea adecvată a resurselor disponibile. Acest lucru implică angajarea în competiţia deschisă a pieţei fără folosirea mijloacelor ilicite şi, conform lui Younkins, respectarea drepturilor individuale ale angajaţilor şi a angajamentelor luate faţă de aceştia, de furnizori şi de clienţi. Perspectiva comunitariană extinde, în primul rând, sensul conceptului de părţi implicate la totalitatea indivizilor sau grupurilor de indivizi care sunt afectate direct de acţiunile unei companii. În această ordine de idei, responsabilitatea socială va fi definită nu numai în funcţie de angajaţi, furnizori şi clienţi, ci şi faţă de comunitate şi binele acesteia, întrucât o companie este beneficiara directă a resurselor disponibile în respectiva comunitate. Prin urmare, o companie poate fi considerată responsabilă din punct de vedere social dacă, pe lângă respectarea angajamentelor luate faţă de părţile interesate enumerate de adepţii perspectivei libertariene, se distinge prin acte de filantropie şi dacă supune toate acţiunile ei din sfera economică unei confruntări cu valorile sociale specifice comunităţii în care îşi desfăşoară activitatea.  Younkins, Edward W. - “Two perspectives on corporate social responsibility”  în „Le Quebecois Libre” Montréal, 9 juin 2001  /  No 84
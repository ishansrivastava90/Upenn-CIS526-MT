নিউজিল্যান্ডে প্রায় ৯৩ হাজার কিলোমিটার সড়কপথ রয়েছে এবং এর মধ্যে প্রায় দুই-তৃতীয়াংশ পাকা রাস্তা। বেশির ভাগ রাস্তাই দুই লেনবিশিষ্ট। গ্রামীণ অঞ্চলে এক লেন বিশিষ্ট রাস্তাও খুব সাধারণ এবং বেশির ভাগ সময় এগুলিকে বিপরীতমুখী যানবাহনকে পর্যায়ক্রমে ব্যবহার করতে হয়। ১৯৬০-এর দশকে ওয়েলিংটন ও অকল্যান্ডকে সংযোগকারী মহাসড়ক ব্যবস্থা নির্মাণে কাজ হাতে নেওয়া হয়, তবে আজও এই কাজ সমাপ্ত হয়নি। নিউজিল্যান্ডের প্রতি দুই জনের জন্য একটি মোটরযান রয়েছে। নিউজিল্যান্ডে ন্যারো-গেজ রেলপথের দৈর্ঘ্য ৩,৯০০ কিমি এবং এগুলি দেশের বেশির ভাগ শহর ও কৃষিকেন্দ্রগুলিকে সংযুক্ত করেছে। ১৯৯০-এর দশকে এগুলি বেসরকারী ব্যবস্থাপনাতে ছেড়ে দেওয়া হয়। ওয়েলিংটন থেকে ফেরির মাধ্যমে ট্রেনের যাত্রী ও মালামালের বগি দক্ষিণ দ্বীপে স্থানান্তর করা হয়। অকল্যান্ড, ওয়েলিংটন, টাউরাঙ্গা, লিটলটন নিউজিল্যান্ডের প্রধান বন্দর। নিউজিল্যান্ডের জাতীয় বিমান সংস্থার নাম এয়ার নিউজিল্যান্ড। এছাড়াও এখানে অস্ট্রেলীয় বিমান সংস্থা কান্টাস আন্তর্জাতিক ও অভ্যন্তরীণ ফ্লাইট পরিচালনা করে। অকল্যান্ড, ওয়েলিংটন ও ক্রাইস্টচার্চে প্রধান আন্তর্জাতিক বিমানবন্দরগুলি অবস্থিত।
El Conservatori de l'Ateneu Igualadí fou una escola de música i posteriorment conservatori que es fundà a Igualada l'any 1921, dins l'entitat mare de l'Ateneu Igualadí de la Classe Obrera. El repte de crear un conservatori popular dirigit a totes les classes socials, i el d’introduir l’educació musical a les escoles de l’entitat fou un camp abonat per experimentar i desenvolupar  allò que més endavant seria el mètode pedagògic Eurítmic-Vocal-Tonal que formularia Borgunyó. En aquest sentit, com bé diu Alexandre Galí, integrant l’ensenyament musical, les escoles de l’Ateneu entraren a formar part de les escoles d’assaig, modernes i fins i tot revolucionàries on la música no era només una matèria de ple dret sinó un tret diferencial. Així, el 24 de setembre de 1921, la comissió d’Instrucció va acordar fer públic per mitjà d’impresos que la inauguració del Conservatori de Música havia de ser el 3 d’octubre vinent. Les classes de música s’iniciaren al saló de descans fins que l’1 de juliol de 1922 es traslladaren definitivament al pavelló Garcia Fossas, ocupant el lloc del que havia estat la “Secció Montessori” de les escoles de l’Ateneu. L’any 1931, Borgunyó deixà la direcció del conservatori, i enderrocada ja la dictadura del general Primo de Rivera, retornà de nou a Barcelona per tal d’emprendre, col·laborant amb la Generalitat de Catalunya, una activa campanya en pro de l’organització musical escolar. El 1931, fou nomenat director el mestre Dotras-Vila, Pérez Moya, Sorozóbal, entre d'altres i al poc temps de la seva arribada a Igualada ja s'havia guanyat el respecte, l'estima i 1’admiració de tots els alumnes i músics d'Igualada. Després de la guerra, com a conseqüència dels esdeveniments ocorreguts al país a la segona meitat dels anys 30, i de l'entrada a Igualada de les tropes dites "nacionals" el gener de 1939, l'Ateneu fou confiscat i passà a ser el "Centro Nacional". El conservatori passà una època difícil, fins al punt que va perillar la continuïtat del centre. La nova entitat es desentengué del conservatori, que tirà endavant pagant un lloguer per fer ús de local. A més, els alumnes que es presentaven amb un aval de la Falange, acreditant-los com a membres del Frente de Juventudes" i de la "Sección Femenina", tenien dret a rebre les classes gratuïtament. El mestre Just va morir fent classe al mateix Conservatori, el 25 d'abril de 1960. A començaments de 1961, de la direcció del centre se n’encarregà Jordi Torra i Figueres, qui fou nomenat per una junta directiva creada a ran de la mort del mestre Just. Aquest. ostentà el càrrec fins al 1963. En aquest període el Conservatori va passar a ser filial del Conservatori del Liceu de Barcelona. L’any 1963 fou nomenat director en Josep Maria Oriol i Murt. El nombre d’alumnes anava en augment, i com és lògic també s’incrementà el nombre de professors, instruments, i altres assignatures que s’hi ensenyaven. L’edifici es feia petit i es va fer necessari ampliar el nombre d’aules. En aquest període de creixement, el conservatori passà a ser filial del Conservatori del Liceu, la qual cosa facilità que els exàmens de fi de curs es poguessin fer a Igualada. El 1977, gràcies al treball dels socis a l’exili i a la voluntat política del moment, l’Ateneu va ser recuperat a com a entitat. Pel que fa al conservatori, l’any 1981 es constituí l’Associació Promotora del Conservatori de l’Ateneu, que s’encarregà, des de les hores, de l’Escola de Música de l’Entitat. A causa d’una malaltia, Josep Maria Oriol Murt deixà el Conservatori l’any 1983. El 1984, per elecció entre els professors del centre, el substituí el seu fill Josep Maria Oriol i Llanes, que ocupà el càrrec fins al 1990. El 1990 fou elegida directora Maria Teresa Roig Satorras, que ocupà el càrrec fins que va tenir lloc la creació de l’Escola Municipal de Música d’Igualada en produir-se la fusió del Conservatori Elemental Municipal de Música d’Igualada amb l’Escola de Música d’Igualada. Amb el trasllat cap a un nou edifici, situat al passeig Verdaguer 84-86, s’inicià una nova etapa, finalitzant així el lligam amb l’Ateneu Igualadí i també la història del seu conservatori.
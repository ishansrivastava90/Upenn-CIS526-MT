Istana Pulau Tiga telah musnah terbakar dalam satu serangan tentera Siam pada 12 November 1821, yang turut memusnahkan Kota Kuala Kedah dan Alor Star. Akibat dari serangan Siam tersebut baginda sultan telah berundur ke Pulau Pinang dan kemudian ke Melaka, sebelum kembali berkuasa pada tahun 1842. Pada masa kini, hanya sisa kemusnahan istana ini yang masih tinggal sebagai bukti kewujudannya. Di samping itu, daerah ini terutama di tanah daratan di antara Sungai Merbok dan Sungai Muda merupakan kawasan yang tersohor dengan monumen-monumen yang dikaitkan dengan pusat-pusat pemerintahan raja Melayu Kedah purba. Beberapa buah mukim utama seperti Mukim Bukit Meriam, Haji Kudong, Kuala, Kota, Simpor, Rantau Panjang, Pekala, Sungai Pasir dan Sungai Petani telah menjadi pilihan utama dalam konteks sistem pemerintahan, pentadbiran, perdagangan, perebutan kuasa, peperangan sehingga tahun 1915 apabila pusat pentadbiran dipindahkan dari Kota Kuala Muda ke Sungai Petani, Kedah. Pusat-pusat pemerintahan ini telah dibicarakan di dalam Hikayat Merong Mahawangsa, Al-Tarikh Salasilah Negeri Kedah dan beberapa tulisan lain atau sejarah lisan termasuklah beberapa filem dokumentari yang memerlukan penelitian intensif. Di antaranya ialah Penjara Raja Bersiong di Bukit Penjara, Istana Bukit Meriam, Istana Kota Sungai Emas, Kota Kuala Muda, Kota Arong-Arongan, Kota Aur, Istana Lubuk Pusing dan Istana Pulau Tiga. Walaubagaimanapun, sisa-sisa runtuhan Istana Pulau Tiga telah menarik perhatian beberapa pihak, terutama oleh ahli arkeologi dan pengkaji sejarah Kesultanan Melayu Kedah. Istana Pulau Tiga terletak di Kampong Baru, Pulau Tiga, Mukim Sungai Petani, Daerah Kuala Muda, Kedah. Kedudukannya 5 kilometer di utara Bandar Sungai Petani dan 18 kilometer dari Selat Melaka melalui Sungai Merbok. Istana ini dibina di atas sebidang tanah dengan keluasan 0.61201 hektar dan terletak di tebing kiri Sungai Merbok dan Sungai Tukang. Ia dikenali sebagai Istana Pulau Tiga kerana di hadapannya terdapat tiga buah pulau yang dinamakan Pulau Tok Kuning, Pulau Tengah dan sebuah lagi tidak bernama. Pada 12 November 1821, sesudah menawan Kota Kuala Kedah dan Alor Star, tentera Siam seramai 5000 orang telah menyerang Pulau Tiga dan membakar hangus istana tersebut. Manakala baginda sultan melarikan diri ke Pulau Pinang dan kemudian ke Melaka, sebelum kembali semula menduduki takhta dalam tahun 1842. Walaubagaimanapun, sisa kemusnahan istana ini masih menjadi saksi terhadap kewujudannya. Berdasarkan laporan-laporan ini, Pasukan Arkeologi Sungai Mas, Kota Kuala Muda, Kedah dengan bantuan penyelidik-penyelidik sukarela terdiri daripada siswazah Universiti Kebangsaan Malaysia, Bangi, Selangor, Universiti Putra Malaysia, Serdang, Selangor, Universitas Gajah Mada, Yokyakarta, Indonesia, Universiti York, United Kingdom dan siswazah Universiti Malaya, Kuala Lumpur telah merencana dan melaksanakan beberapa siri kajiselidik permukaan dan mengumpulkan maklumat bertulis atau sejarah lisan. Di samping itu, kerja-kerja mengukur kawasan penyelidikan ini sedang dilaksanakan dan dijangka dapat disempurnakan pada bulan September, 2001. Penyelidikan awal ini telah mengesahkan terhadap penemuan tembok yang berbentuk segi lapan berukuran panjang 26 meter x lebar 0.6 meter x tinggi 1.8 meter. Tembok ini dibina dengan menggunakan bata merah bersaiz piawai 22sm x 12sm x 5sm dan menggunakan bahan perekat yang belum dipastikan kandungannya. Walaubagaimanapun, ditinjau dari sudut seni bina dan kejuruteraan, tembok ini mempunyai persamaan dengan binaan tembok Kota Kuala Muda, Kedah. Akan tetapi yang pasti berdasarkan laporan tahun 1980, tembok ini panjangnya 50 meter dan bahagian utaranya telah runtuh. Manakala laporan tahunan 2000 / 2001, panjang tembok ini hanya 26 meter. Dalam hal ini,tembok di sebelah barat laut dan tenggara telah tertimbus atau dimusnahkan dan memerlukan kajian lanjutan. Di samping itu, turut ditemui ialah dua buah perigi, sama ada di kawasan berhampiran tembok atau di atas sebuah pulau, pelapik tiang, pecahan seramik Eropah dan beberapa gejala arkeologi yang lain telah mengundang beberapa pertanyaan yang belum dapat dijawab. Persoalan juga timbul berkaitan fungsi tembok ini, sama ada tembok istana, kubu pertahanan atau palisades. Lokasi pembinaan istana juga menjadi persoalan, sama ada dibina di tebing sungai atau di atas pulau. Walaubagaimanapun, berdasarkan kajiselidik yang telah dilaksanakan, bahawa ketiga-tiga buah pulau berkenaan tidak sesuai untuk penempatan. Semua persoalan ini akan terjawab dengan jawapan yang bermartabat apabila Bahagian Arkeologi, Jabatan Muzium dan Antikuiti, Kuala Lumpur berusaha menyediakan hasil penyelidikan kelayakan dan modus operandi Projek Ekskavasi, Konservasi dan Landskap Bersejarah Istana Pulau Tiga. Projek ini akan melibatkan beberapa agensi lain dan institusi pengajian tinggi dalam dan luar negeri yang memiliki kepakaran dalam usaha penyelidikan ini. ---->